دەوڵەت‌مەداری دە ئاڤوور شاری ئێران
ئەژ ڤەختێ ک ئاڤوور مللی و دە لیتکەی ئەڤە، ئاڤوور شاری ڤڵات ئەژ ڤابەستگی ڤە مازاد لوکاڵ یا ڤەرهەمەل کشەوڤەرزی، بنگەی خوەی ئاڵشت کرد و ڤە مازاد مللی ڤەدەس‌یەتە ئەژ فروتن نەفت پشت‌گەرم بی، کاربردپەزیری ڤیروکەل نەرینی دە شیکاری ئاڤوور شاری ڤڵات ڤە دڵەڕکییەل جددیێ ڕیڤەڕی بی. ئێ ڤتارە دەلا درس‌کردن یێ ڕوویاڕوویی زانستی دەبەین ٢ ڤیروکەی »سەرمایەداری سوودگیریایی« و »دەوڵەت و شارنشینی« ڤە پێشکەش‌کردن بەڵگەلێ ئەژ جوورپژووهی شارەل ئیلام، نشۆن دێ ک ئاڤوور شاری ئەژ سەرچەوەلێ ک دە دەڤەرەل قەرییەیی یا ڤەرهەمەل کشەوڤەرزی و دامی هەس کەڵک نەگرتییە، بەڵکەم دەوڵەت دەی دەهەل نزیکە ئەژ ڕێ ڤەرڤڵاوکردن ڕێکخرەوەل دیڤانسالاری و زیای‌کردن و تەزریق سەرچەوەل ئاڤووری ڤەدەس‌یەتە ئەژ نەفت، خوەی ڕۆڵ سەرەکیێ دە ڕێخسن ئاڤوور شاری دیار خسییە. ڤەی خاترەیش ئێ ڤتارە دەلای درس‌کردن جوورێ دڵەڕکە دە تەعمیم زەمانی و مەکانی ڤیروکەی سەرمادەری سوودگیریایی، کاربردپەزیری ڤیروکەی دەوڵەت و شارنشینی، دە شیکاری ئاڤوور شاری و ئاشکەراکردن پروسە و ڕەوتەل شارنشینی تازەی ڤڵات ژێر شیکاری خسێ.
کلیل ڤەشە:
بوودجەل دەوڵەتی، ئاڤوور شاری، پیشە، کاردروستایی بانکی، مازاد مللی، مازاد لوکاڵ، دەوڵەت و شارنشینی، سەرمایەداری سوودگیریایی
١-پێشەکی
ئێمڕووە دە لا هوکارەل سەرەکی، هیزەل تازەیی ڤە ڕێخسن ئاڤوور شاری و گوەڕین پێکیەتەی شەبەکەی شاری ڤڵات چەوخسن. جوورڤەجووری پەیکانەل کاریگەر همڤەخت ڤە ئارمانجەل، کاردانەڤە و مکانیزم فەرخدار، بییە ڤە هوکار ئەڤە ک گەشەی شاری ڤە یەكێ ئەژ ئاڵووز و دژڤارترین پرسگرەل کوومەڵایەتی-ئاڤووری و پڵان‌ڕژەنن شاریش، ڤە یەکێ ئەژ گرنگترین پێڤیستەل ڤڵات تەبدیل بوون.
ئێ ڤتارە یەکێ ئەژ خوەنەڤارییەل سەرگرتە دە ئێ بوارە پێشکەش کەرێ و پێکیەتەی دە چەن بەش ڕێکەفتییە و تەنزیم بییە. دە سەرەتا ڤە ئژناسین پارێزگا و بنەمال تئۆری باڤەت، شناخت ناوچەیی و باڤەتی پێشکەش کەرێ، ک ڤروودی بەحس پێکدیاڕێ. ئێمداڵ کاردانەڤەی ڤەرین و ڤەز ئێمکەین پێکیەتەی ئاڤوور شاری ئەژ گووشەل و چەمکەل جوورڤەجوور خسێ ڤەر چەو. ئێ بەحسە ڤە ئاشکرا کاردن سازمانیابی فەزا، جوور سیمبوڵ عەینی پێکیەتەی ئاڤووری شار، تەمام بییە.
دە کوتایی ڤە سەرینجە ڤە بنەمال تئوری باڤەت و کاردانەڤەی ڕێکخرەوەی کوومەڵاتی – ئاڤووری شارەل ئاکامەل زانستی و کاربردی پێشکەش کەرێ.
٢- شێڤەی لێکولینەڤە
زانیارییەل ئێ ڤتارە ئەژ کار کتەوخۆنەیی و بەڕڕسییەل مەیدانی ڤە دەس یەتێیە. دەیتال ڤەدەس یەتەل ئەژ سەرچەوەل ئاماری ڤە بەرداشتەل و ڤیینەل مەیدانی و ئژناسین زیستی و تەجربی نڤیسکار تەمام بییە، نەتیجەتەن ڤتار خاڤەن شێڤاز لێکولینەڤەیی-مەیدانییە و ڤە شیکارییەل زانستی ڤەر باڤەەت، ئاکامەل زانستی و کاربردی پێشکەش کەرێ.
٣- ئژناسین دەڤەر و شارەل
ئیلام پارێزگای کوچکی دە ڕووژاڤای ئێرانە ڤە ٢٠١٥٠ کیلومتر مڕەبەع پەنایی ک ٢/١٪ ئەژ پەنای ڤڵات ئێران ڤە خوەی گرێ، ک دە ساڵ ١٣٥٣ جوور یێ پارێزگای تازە شوون خوەی دە بەشکارییەل سیاسی ڤڵات دیاری کرد. ئێ پارێگا ئەژ سەرنیشت ڤە کرماشان، ئەژ خوارنیشت ڤە خووزستان، ئەژ ڕووژئەڵات ڤە لوڕستان و ئەژ ڕووژاڤا ڤە سنوورەل عراق سنووردار دوو و دە ڕووژاڤا و خوارنیشت ڕووژاڤایی ڤە ٤٢٥ کیلومتر سنوور همبەش گەرد عراق دە یێ موقعیەت پراڤێزگیریایە ڤەلێ گرینگ و ئستراتژیک ئەڵکەفتییە. ڤەپێ سەرشماری ١٣٧٥، ئیلام ٧ شارستان، ١٧ شارووکە و ٧٥٣ قەرییەی مەردمدار دیرێ و نزیک ڤە ٤٨٠هەزار کەس نیشتەجا دەو سەرحەدە زندەگی کەرن. پێکیەتەی ئاڤووریی ڤە تەریب ڤەپێ خەدەمات، کشەوڤەرزی و سەنعەتە.
قاڵب سرووشتی ئیلام خەیرئەژ بەش کوچکێ دە خوارنیشت شەدیدەن ناهمار و کێوستانییە. تا ساڵەل فرە و بەردەڤامێ، ئەژ چوارچووەی مللی و بەرنامەل ئاڤەدانکاری دیر مەنییە و دە یێ موقعییەت پەراڤێزتەور ئەژ حکوومەت ناڤەندی و سنترەل قودرەت و تەسمیمگیری ئەڵکەفتییە، ڤەلێ ئەژ دەهەی ٤٠، ڤەخاتر هوکارەل سەرڤازی-نزامی، ئداری و سیاسی کەفتییە ڤەر چەو دەوڵەت. ئێ سرینجە فرەتر دە گەشەی شاری و شارنشینی دیار کەفتییە. ڤێ خاترە شمار شارەل ئەژ یەک شار دە ساڵ ١٣٥٥ ڤە ١٦ سنتەر شاری دە ساڵ ١٣٨٠ ڕەسییە و دە درێژەی ئێ ڤەختە ١٦ ڤەراڤەر بییە، شارەل غاڵبەن ڕۆڵ ناڤەندەل خزمەتدەهی ڤە حەوزەل قەرییەیی ئەڵ خۆیۆن گرن و هشمار و جەمعییەت کەمێ دیرن. یەک شار ڤە شێڤەی ئاسایی بۆن ١٢٠ هەزار کەس و ١٥ قەرییە-شار کەمتر ئەژ ٣٠ هەزار کەس ک ٢/٥٣٪ پارێزگا ئەڵیەک دیارن جا دانە ک ئێ حاڵەتە پێکیەتەی شەبەکەی شاری ئێ پارێزگا ئەڵیەک دیارن. ڤێ قسەلە تۆنیم بەشیم تەجربەی ژیان شاری و شارنشینی دەی پارێزگا فرە تازە و نووپاو ک گەرەکی ڤە زەمان و گوەڕینکارییەل فرەیێکە تا ئەژ بوار سیستم ئاڤووری، کوومەڵایەتی و فەزایی پا بگرێ و ڤە گەشە بکەفێ.
٤- بنەمال تئوری
ڤیروکەی سەرمایەداری بەهرەبەری ک ئەژ لایەن هانس بوبک جوگرافی‌زان ئاڵمانی پێشکەش کریایە، یەکێ ئەژ ڤیروکەل ڤەنرخێکە ک ئۆڵگووی تایڤەت گەشەی ئاڤووری شاری دە ڕووژەڵات خسێ دە ڤەر چەو.
ئێ ڤیروکە بەورمەنە ک بنەمای ئاڤووری شارەل ڕووژەڵات، ئەژ دەسکەفتەل و داراییەلێ کەڵک گرێ ک دە حەوزەل قەرییەیی دەورۆن ڤەرهەم دیان. ڤە پێ ئێ ڤیروکە، ئلمانەلێ ک دەلیل گواستنەڤەی ئێ داراییە ئەژ قەرییە و کوومبیینێ دە ناو شار دوون و پێکیەتەی سەرەکیی ئەڵیەک دیارن، سەونەل گەپ و زەمیندارەلێکن ک سەون بەش کەڵنگێ ئەژ زەمینەل قەرییەییم ڤەلێ چوارشەی داراەل ڕووژاڤا، نەک دە نزیک زەمینەل خۆیۆن دە قەرییە، بەڵکەم دە شارەل نیشتەجان. ڤێی خاترەیش ڤە نۆم سەونەل غایب، داراەل شارنشین نۆمڤەش بینە. ئیجووە ئەژ ئێ حاڵەتە ، بییە ڤە هوکار درس بیین یێ جوور ئەژ پێڤەنییەل نەریتی مۆبتەنی ڤە مالکییەت دەبەین دارا و زارع یا دە حەقیقەت دەبەین شار و ڕووستا ک دە ئاکامی مالکەل و داراەل بەر خۆیۆن ئەژ ڤەرهەم قەرییەیی یا بەهرەی مالکانەیی ک دەرکەفت کار و تەقەلای نیرووەل قەریییە، ڤە شار ڤاتە ڤە شوون نیشتەجا بیین جۆیۆن گوارنن و میرات و داراییەل ناشی ئەژ ئەڤە دە جەریان چالاکییەل بازەرگانی شار سەرمایەگوزاری کەرن ک ئێ کارە ڤە بازەرگانی کردن بەهرەی مالکانە نۆمدارە.
بوبک بەورمەنە دەسکەفت و دەرەنجام ئێ پرۆسە و کاردانەڤەی ئەژ ٢ هەزار ساڵ ڤەرەژ زائیین ڤە ئێ لا ڤاتە دە درێژەی ٤ هەزار ساڵ بییە ڤە هوکار بەرز بیین و گەشەی ئاڤووری شارەل و ئۆلگوویێ تایڤەت ئەژ گەشەی شاری دە ڕووژەڵات، نەچی دە ڕووژهەڵات‌ناڤین و ئێران درس کردییە ک بوبک ڤێ دەشێ مکانیزم گەشەی شاری ڤەپێ سەرمایەداری بەهرەمەندی.
ئەژ دەهەی ٤٠ ڤەرەو ئێ لا ئۆلگووەل تازەیێ ئەژ گەشەی شاری دە بڕێ ئەژ دەڤەرەل ئێران پێکیەتیە ئەژ نوورگەی سازمان ئاڤووری و مکانیزم تەکڤین و گەشەی ئلمنتەل ڤیرووکەی سەرمایەداری بەهرەڤەری نێرێ. شارەل تووریستی، شارەل نەفتی، شارەل ئداری-سیاسی، شارەل نزامی و تازەشارەل، مدڵەلێ ئەژ گەشەی شارین ل سازماندهی پێکیەتەی ئاڤووریۆن ڤە مۆباشرەت دەوڵەت و پاڵپشتی بوودجەل دەوڵەتی شکڵ گرتییە. ئیجوور ئۆڵگووەل گەشەی شاری بنەمای ڤیروکەی تازەیێ ڤەنۆم ڤیروکەی دەوڵەت و شارنشینی درس کردنە، ک ئەژ لایەن جوگرافی‌زان ئێرانی،دگتر محەمەدتەقی ڕەهنەمایی پێشکەش بییە. ئێ ڤیرووکە ڤە ڤتن و دیار کردن جوورێ دڵەڕکە دە تەعمیم زەمانی و مەکانی ڤیروکەی سەمایەداری بەهرەمەندی بەورمەنە ک دەوڵەت دە چەن دەهەی تازە ڤە تەقەلای ئلمانەل شاری خوەێ و ڤە پشتگەرمی ڤە دەسکەفتەل نەفتی، (مازاد مللی) خوەسە و نەخوەسە دە تەئمین ئلمانەل ئاڤووری شاری ئێران، ڕۆڵ فرە کاریگەر و گرنگێ داشتییە.
دە بنەمال تئوریک و توجیهی ئێ ڤیرۆکە، شووڕش مەشرووتە یێ شوون‌بەرز و کاریگەر ڤە حسەو دیاێ. ڤەریە ک شووڕش مەشرووتە نەتەنیا ئەژ تەریق هەڵەبری قانوون ئەساسی، دەوڵەت و دەسەڵات ئەژ یەک جگا کرد و پادشا ئەژ ڤەرپرسایەتی ئجرایی جگا کرد، بەڵکە ئەژ ئوورە ڤەرەو لا ئاڤوور مللی ئەژ ڤابەستگی ڤە مازاد ڤەرهەمەل کشەوڤەرزی و دامی گوەڕەن و ڤەرەو دەسکەفتەل و عەڤاید ناشی ئەژ نەفت ئەورد و پشتگەرم کرد. هەر دەی حاڵە پەیکانەل سەرەکی شووڕش مەشرووتە و بنەمال سەرەکی دەوڵەتێ ک دمای ئەڤە پێکیەت، چوارشەی دەورەل دیروکی ڤەرەژ یەی، گردی ڤە قشرەل و ئلمانەل کوومەڵگای شاری تەعەلوق داشت.
دە ئاکام ئێ گوەڕینلە هەم هیز ئاڤووری و سەرڤەخوەیی ئاڤووری دەوڵەت دە بەراڤەرد ڤەگەرد دەورەل پیشین ڤە فرەیی فرە و بەرزەو بی و هەم تەسمیم گیریا تا ئیجوور دەسکەفتەل ڤەرەو مەسرەف گەشەی گوومەڵگال شاری بڕەسنێ، ڤاتە شوونێ ک پایگای کوومەڵایەتی و ئاڤووری خوەی، دەو بەینە ڤە دەس ئەوردوویی.
ئاکامێ ک ئەژ بەڕڕەسی و بەراڤەرد ٢ ڤیروکەی ڤتیایە ڤە دەس دیاێ، ڤەتەورکولێ نشۆندەر ئێ خاڵەسە ک پێکیەتەی سەرمایەداری بەهرەمەندی و کاردانەڤەی دە گەشەی ئاڤوور شاری ئێران دە زەمانەل و مەکانەل دیاریێ ڤە تەسبیت و تەقڤییەت موقعییەت شارنشینی مونجەر بییە، ئەمما گرد گەشەل شاری ئێران ئەژ قانوونمەندییەل ئەڤە پێڕەڤی نێکەرێ.
ڤتار ڤیروکەی دەوڵەت و شارنشینی ڤە ڤتن بنەمال تئوریک و پێشکەش‌کردن بڕێ بەڵگە، یەکەم بریقەی زانستی دە ئێ بوارە درس کرد و ڤەسەر ئێ خاڵە دمەن و تەئکید دکرد ک دە ڕووهەڵات‌ناڤین و ئێران مەسادقێ ئەژ گەشەی شاری ڤجوود دیرێ ک سازماندهی پێکیەتەی ئاڤووری دە ئەونی دە درێژەی ساڵەل تازە، سرفەن ڤە موباشرەت و پاڵپشتی دەوڵەت شکڵ گرتییە ک دە تۆجی کاردانەڤەی ئاڤووریۆن نێڤوو ئێ شارەل دە شۆمووڵ ڤیرووکەی سەرمایەداری بەهرەبەری قەرار دا. یەکێ ئەژ مەسادیق بارز ئێ ڤیروکە دە دەڤەرەل سنووری و پەراڤێزی ئێران شکڵ گرتییە. ئۆلگووی شارەل ئداری-سیاسی پارێزگای ئیلام، دە هێڵ سنووری ڕووژاڤای ئێران ڤێنەی دیاری ئیجوورە دەڤەرەلێکە ک دە ئێ ڤتارە پێکیەتە و مکانیزم سازماندەهی ئاڤووریی دە چوارچووەی یەک شارشناسی دەڤەری، بەڕڕەسی و معەرفی دوو.
٥- پێکیەتەی ئشتغاڵ شاری(کاردانەڤەی بەشەل سەرەکی)
دە ساڵ ١٣٧٥ شمار کاردار شارەل ئیلام ٥٠٩٥٠ کەس بییە، ک ٤/٧٪ ئەژیۆن دە بەش کشەوڤەرزی سەرقاڵ کارکردن بینە. بەر ئشتغاڵ ئێ بەش دە دەهەل ٦٥-٤٥ ڤەتەرتیب ٧/٢٥٪ و ٩/١٢٪ و ٨/٦٪ بییە. بەراڤەرد تەتبیقی ئێ ئەرقامە دیایرکەر یەسە ک ڤەلای ئەڤە ک فرەبیین کەمێ دە شمار شاغڵەل و کاردارەل کشەوڤەرزی بییە، بەر نسبیۆن ئەژ گرد ئشتغاڵ شارەل، دە درێژەی دەهەل ڤتیایە ڤە ئەنازەی سرینجەڵکێشێ کەمەو بییە (جەدڤەڵ ١). دە بەش سەنعەتیش دە ساڵ ١٣٧٥ حدوود ١٢٠٤٥ کەس سەرقاڵ چالاکی و کار بینە ک بەرابەر ٦/٢٣٪ گرد شاغڵەل شارەلە. ئێ بەش، دتۆنسییە بەر ئشتغاڵ خوەی دە درێژەی دەهەل ٧٥-٤٥ دە حدوود 1/4   گرد ئشتغاڵەل بپارێزێ(جەدڤەڵ ١).
ئەژ نوورگەی ئشتغاڵزایی چالاکی محڤەری دە ئاڤوور شاری پارێزگا، بەش خەدەماتە ک دە ساڵ ١٣٧٥ ڤەر نزیک بە ٣٤٠٣٣ کەس ڤاتە ٨/٦٦٪ گرد شاغڵەل، دەرفەت شغڵی درس کردییە. دە چوار دەهەی ٧٥-٣٥ ئەژ سەرجەم ٤٨٩٣٠ دەرفەت شغڵی درس بییە دە شارەل، ٣٢٩٠١ شغڵ یا ٢/٦٧٪ێ بەش خەدەمات ئەرزە کردییە ک دە بەراڤەرد گەرد بەش کشەوڤەرزی (٣٥٥٨ شغڵ) و بەخش سەنعەت(١١٤٦٥ شغڵ) نشۆندەر ڕؤڵ گرنگ چالاکییەل خەدەماتی دە درسکردن ئشتغاڵ و گوەڕین سیستم ئاڤووری شارەلە(جەدڤەڵ ١).
ئۆلگووی توزیع شاغڵەل خەدەماتی دە ژێربەشەلی نشۆندەر یەسە ک دە درێژەی دەهەل ٧٥-٣٥ ڤە تەرتیب ١٤/٤٨٪، ٥٦٪، ٢/٦٩٪، ١٢/٧٥٪ و ١٤/٦٧٪ ئەژ گرد شاغڵەل بەخش خەدەمات، ڤە تەنیایی دە چالاکییەل خەدەمات کوومەڵایەتی و گردی سەرقاڵ کار بینە. ڤەرڤڵاو بیین ئشتغاڵ دە ئێ جوور ئەژ چاڵاکییەل خەدەماتی دە پێڤەنی ڕاسەوڕاس گەرد ڤەرڤڵاو بیین دیڤانسالاری دە کوومەڵگال شاری ڤەڤجوود یەتەو، ڤەریە ک ئیجوور خەدەمات ئەژ چالاکییەل و کارەلێکن ک ژێرساختەل دەوڵەتی دیرن و ئەژلایەن ڕێکخرەوەل ڤابەستە ڤە دەوڵەت پێشکەش دوون. ڤەی تەرتیبە دە چوار دەهەی تازە ٢ گوەڕین ڤە موازات یەک دە ساخت ئشتغاڵ شارەل ڕیدایە؛ یەکێ خەدەماتێ بیین ساخت ئشتغاڵ شاری و ئەویەکەیش دەوڵەتی بیین ساخت ئشتغاڵ دە بەخش خەدەمات.
جەدڤەڵ١- ئۆلگووی توزیع شاغڵەل ڤەپێی بەشەل ئاڤووری دە شارەل پارێزگای ئیلام (٧٥-٣٥)
شاغڵ بەشەل ئاڤووری	ساڵ
١٣٣٥	١٣٤٥	١٣٦٥	١٣٧٥
شمار	دەرسەد	شمار	دەرسەد	شمار	دەرسەد	شمار	دەرسەد
گرد‌ بەشەل	٢٠٢٠	١٠٠	٤٩٧٣	١٠٠	٢٦٧٤٠	١٠٠	٥٠٩٥٠	١٠٠
کشەوڤەرزی	٢٠٥	١/١٠	١٢٧٦	٧/٢٥	١٨٢٧	٨/٦	٣٧٦٣	٣٨/٧
سەنعەت	٥٨٠	٧/٢٨	١٥٧٩	٩/٣١	٦٣٧٦	٨/٢٣	١٢٠٤٥	٦٤/٢٣
خەدەمات	١١٣٢	١/٥٦	٢٠٢٥	٧/٤٠	١٧٩١٠	٦٧	٣٤٠٣٣	٨/٦٦
نەڤتریایە	١٠٣	١/٥	٩٣	٨/١	٦٢٧	٤/٢	١١٠٩	١٨/٢
گرتەئەژ: سەرشماری گردی کەس و ماڵ، ٧٥-٣٥، ئاکامەل پارێزگای ئیلام، ناڤەند ئامار ئێران
١-٥- کاردانەڤەی بەشەل نادەوڵەتی و دەوڵەتی دە ئشتغاڵزایی
ئەژ کول شاغڵەل شآرەل پارێزگای ئیلام دە ساڵ ١٣٧٥ (٥٠٩٥٠ کەس)، نزیک ڤە ٢٥٧٣٢ کەس ڤاتە ٥/٥٠٪ دە بەخش دەوڵەتی. ١٤/٤٥٪ دە بەخش نادەوڵەتی و ئەوباقی دە بەخش تەعاڤنی سەرقاڵ کار بینە یا شغڵ و پیشەی خۆیۆن نەڤتنە. ڤاتە دەو ساڵە فرەتر ئەژ نیمێ ئەژ شاغڵەل، ئەژ کارکەرەل دەوڵەت بینە، ک دە ڤەراڤەرد ڤەگەرد گرد ڤڵات، ڤە شێڤاز دیاریێ فرەترە. ڤەجاتریە ک ئاکام سەرشماری ١٣٧٥ نشۆن دێ ک ئەژ ٨/٨ میلیون کەس شاغڵ دە کوومەڵگال شاری ڤڵات، ١/٣٨٪ (٣٥/٣ میلیون کەس) دە بەخش دەوڵەتی سەرقاڵ کار بینە.
ڕابردووڕوانی ساخت بەخشی ئشتغاڵ دە شارەل، نشۆن دێ ک دە ساڵ ١٣٣٥ حدوود ٧٧ دەرسەد شاغڵەل کوومەڵگال شاری دە بەخش نادەوڵەتی سەرقاڵ کار بینە، ڤەلێ ئێ شمارە دە یێ ڕەوت لاخوارەکی ڤەرەو ٤/٦٣ دەرسەد دە ساڵ ١٣٥٥ و دماتر ڤە ١٤/٤٥ دەرسەد دە ساڵ ١٣٧٥ کەمەو بییە، دەحاڵێ ک بەر شاغڵەل بەخش دەوڵەتی ئەژ ١٨ دەرسەد دە ساڵ ١٣٣٥ ڤە ٤/٣٦ دەرسەد دە ساڵ ١٣٥٥ و دماتر ڤە ٥/٥٠ دەرسەد دە ساڵ ١٣٧٥ ڕەسییە (جەدڤەڵ ٢). دە درێژەی ٤ دەهەی ڤتیایە (٧٥-٣٥) سەرجەم ٢٥٣٧٧ دەرفەت شغڵی دە بەخشەل دەوڵەتی شارەل درس بییە ک بەرانبەر ٩/٥١ دەرسەد گرد زەرفییەت ئشتغالزایی ئێ دەڤەرەلەسە. ڤاتە ئەژ ساڵ ١٣٤٥ ڤەرەولا، یەنی دە درێژەی ٣٠ ساڵ تازە، هەمڤارە فرەتر ئەژ نیمێ ئەژ دەرفەتەل شغڵی کوومەڵگال شاری ئەژلایەن بەخش دەوڵەتی ڤە بازار کار شارەل یەتییە (جەدڤەڵ ٢).
دە ساڵ ١٣٤٥ دە بەرانبەر هەر ٨/٤ کەس شارنشین یەک پیشە دە بەخش نادەوڵەتی و دە بەرانبەر هەر ٢٥ کەس یەک پیشە دە بەخش دەوڵەتی بییە، ئێ نسبەتلە سێ دەهە دماتر ڤاتە دە ساڵ ١٣٧٥ جوورێ گوەڕیایە ک دە بەرانبەر هەر ٣/١١ کەس، یەک پیشە دە بەخش نادەوڵەتی و دە بەرانبەر هەر ١٠ کەس یەک پیشە دە بەخش دەوڵەتی دە بازار کار شارەل بییە ک ڤە ڕووشنی دیارکەر ڤڵاوەوبیین دیڤانسالاری و فرەتر بیین ڕادەی کارافەرینی بەخش دەوڵەتی دە پێکیەتەی ئاڤوور شاری و ئەونواکەفتنی ئەژ بەخش دەوڵەتی دەی دەورەو. ئاکامەل بڕێ ئەژ گوزارشتەلیش نشۆن دێ ک ئەژ سەرجەم ٣٦٢٨ دەرفەت پیشەیی ک دە درێژەی دەورەی پەنج‌ساڵە ٧٥-٧١ بییە، ٨٩ دەرسەد (٣٢٢٩ پیشە) ئەژ بەخش خەدەمات و تەنیا ١١ دەرسەد (٣٩٩ پیشە) ئەژ ٢ بەخش کشەوڤەرزی و سەنعەت پێشکەش کرایە، جگا ئەژ یە، ئەژ گرد ئێ دەرفەتەل، ٧/٨٦ دەرسەد (٣١٤٥ پیشە) دە بەخش دەوڵەتی، ٣/١٢ دەرسەد (٤٤٨ پیشە) دە بەخش نادەوڵەتی و ١٠ دەرسەد (٣٥ پیشە)یش دە بەخش دەسەڤامی-تەعاڤنی درس بییە. ئیلام دە ئێ دەورە تەنیا پارێزگای ڤڵات بییە ک پتانسیل کارافەرینی فرە فرە دە کونترڵ بەخش دەوڵەتی بییە!
ڤەپێی ئاکامەل سەرشماری ساڵ ١٣٧٥ ئەژ ٢٥٩٦٨٧ کەس شانشین پارێزگا، نزیک ڤە ١٤٧٨٠٦ کەس ڤاتە ٥٧ دەرسەد، ڕاسەوڕاس جوور کارکەر بەخش دەوڵەتی ڤەگەرد دەسکەفتەل دەوڵەتی دەخڵ‌و‌خەرج خۆیۆن درەوردوویین. بەراڤەرد ئێ نسبەتە گەرد بەرابەرەلی دە سەرشماری ساڵەل ٤٥، ٥٥ و ٦٥ ک ڤە تەرتیب ٦/١٣ دەرسەد، ٢٢ دەرسەد و ٤٨ دەرسەد بییە، ڤە خوویی نشۆن دێ ک دە درێژەی دەهەل تازە ئاڤوور شاریو ژیان شارنشینی دە ڕاستا ڤابەستگی فرەتی ڤە دەسکەفتە؛ سەرچەوەل دەوڵەتی خڕیایە. ڤەریە ک شمار کەسلێ ک ئەژ ڕێ مستەمرییەل و ئەعانەل دەوڵەتی ژیان تێپەرکەرنیش زیای بکەریم، شمارەل گەفترێ ئەژ بەر دەوڵەت دە ژیان شار و شارنشینی ڤە دەس دیاێ. 
جەدڤەڵ ٢- ئولگووی توزیع شاغڵەل ڤەپێ بەخشەل دەوڵەتی و نادەوڵەتی دە کوومەڵگال شاری پارێزگا
ساڵ	گرد شاغڵەل (کەس)	بەخش دەوڵەتی	بەخش نادەوڵەتی
شمار
گیریایەئەژ: سەرشماری کەس و ماڵ، ساڵەل ٧٥-٣٥، ئاکامەل پارێزگای ئیلام
٢-٥- ئشاعەی دیاردەی مستەمەری‌گر و ئاکامەل ڤەرچەوی دە ئاڤوور شاری
جگا ئەژ شاغڵەل بەخش دەوڵەتی ک ڤە پێ عەرزەی نیرووی کار خۆیۆن دە دەسگال پێڤەنیدار ڤە دەوڵەت دەسینە ئەڵگرن، کەسەل تریش دە کوومەڵگال شاری هەسن ک کارکەر بەخش دەوڵەتی نین ڤەلێ دەسینەگر دەوڵەت ڤە هشمار دیان. یانە کەسەلێکن ک دە چوارچووەی بهزیستی ڤە هوکارەل جوورڤەجوور چی یارمەتی‌خواز، بێ‌سەرپەرەشت و ....، جوور دەسەل نیازمەن کەفنە ژێر پشتگەرمی ئاڤووری دەوڵەت.
ئیجوور کەسەل ئێمڕووە شمارە فرەیێ دە کوومەڵگال شاری پارێزگا ئەڵیەک دیارن. تاوتەول مەیدانی نڤیسکار نشۆندەر یەسە ک دە ساڵ ١٣٧٦ نزیک ڤە ٣٤١٣٠ کەس ئەژ دەسەل جیاڤاز شارنشین ژێر پاڵپشتی ئاڤووری و ئاسایشی دەوڵەت بینە، ک بەرانبەر ١/١٣ دەرسەد گرد هشمار شاری و ٦٧ دەرسەد گرد شاغڵەل شارەل دە ساڵ ١٣٧٥‌ە.  دە یەک بەراڤەرد تەتبیقی دوو بەشیمن شمار ئێجوور کەسەل ٣/١ بەرانبەر کەسەل پیشەکار دە بەخش دەولەتی و ٥/١ بەرابەر کەسەل پیشەکار دە بەخش نادەوڵەتی شارەلە. ڤاتە هشمار کەسەلێ ک بێ کار کردن مۆنگۆنە ئەژ دەوڵەت دەسینە ڤەرگرن فرەتر ئەژ پیشەکارەلێکە ک دە بەخشەل دەوڵەتی و نادەوڵەتی شارەل کار کەرن. یە دە حاڵێکە ک دە دەورەی ڤەرەژ شووڕش یەنی دە ساڵەل ٥٤-١٣٥٣ تەنیا ١١٥٨ کەس ئەژ شارنشینەل پارێزگا یا ٥/٣ دەرسەدۆن دە ژێر پشتگەرمی بەخش بهزیستی بینە.
خاڵ گرینگ ها ئێرەلە ک ئەشاعەی مستەمەرگری دە شارەل بازتاب ئاڤووری دیرێ. شەکێ نییە مەبالغ ڤجووهیی ک ڤەر خاتر پاڵپشتی ئەژ ئێ کەسەلە ئەژ لایەن دەوڵەت پەرداخت دوو، کاریگەرییەل دیاریی دە فرە بیین ڤابەستەگی مەعیشەتی شارنشینەل ڤە سەرچەوەل و دەسکەفتەل دەوڵەتی ڤە جا هێلێ، ڤەریە ک ئێچە دەسەل شارنشینێ ئەژ ڕێ دەسگالێ جوور کومیتەی ئەمداد، سازمان بهزیستی، بنیاد شەهید و .... بەردەڤام بەشێ ئەژ بوودجەی دەوڵەت یا مازاد مللی ئەڵگرن و دە ئاڤوور شارەلۆن مەسرەف کەرن. نەچی ڤەختێ سەرینجە دایەبوو ک چوارشەی دەورەی ڤەرەژ شوورش ک ماهییەت خەدەمات دەوڵەتی فرەتر جوور پاراستنێ ڤەگەرد حرفەئامووزی و سوادئامووزی بییە، ئێمڕووە دە لا ڤڵاوەو بیین ئێجوور خەدەمات، پەرداخت ڤجووه نەقدی، داین تەسهیڵات ماڵی و ڤە شێڤەی گردی پەرداختەل پیلی، بەر و ڤەزن فرە ڤەرچەوێ ئەژ سەرجەم کردارەل پاڵپشتگەرایانە بەخش بهزیستی دەوڵەت ئاسایش ئەڵیەک دیارێ.
ڤاتە پروسەی مادی هیز خڕین ئێ کەسەلە فرەترە ژەرێ نە توانایی فکری و حرفەییۆنە، و دیاردەیێکە کە تەعەلقات و ڤابەستگییەل یەتە ئەژ ئەڤەی ک ڤەر شارەڤانەل و ئاڤوور شاری بێتر و بنچینەدارترە ئەژ ڤابەستگییەل ترەک جگا کەرێ. نشۆنەل ڤڵاوتر بیین دایاردەی مستەمەریبگری دوو دە جەدڤەڵەل درێژ و پەن، پیچیدە و سازمانیافتەیێ دی ک دەستووعەمەڵەل و بەڵگەل و شێڤەل مستەمەریبگری دە ڕێکخرەوەلێ جوور کمیتەی ئمداد و سازمان بهزیستی دیارەو کەرێش دی. دە بنیاد شەهید کەسەلێ ک هانە ژێرپووشش، تەنانەت حکم کارگوزینی دیرن و دەسێنەی خۆیۆن دە واڵب نزام هەماهەنگ دەسینە ئەڵگرن.
٣-٥- کاردانەڤەی ئعتبارەل دەوڵەتی دە تەغزییەی ئاڤوور شاری
ڤڵاوبیین بوروکراسی کەسەل و دەسگا دە کوومەڵگال شاری، ڤە ڤڵاوتربیین هەمزاد تر خوەی، ڤاتە پەرداخت فزایەندەی ئعتبارەل دەوڵەتی ڤەر ئەڵیەکەوئەوردن و خڕئەوردن سیستم بوروکراسی ڕەسێ. دە درێژەی دەورەی ٢٢ ساڵەی ٧٦-٥٥ سەرجەم ٢/١٢١١٠٢٧ میلیون ڕیال یا فرەتر ئەژ ١٢١ میلیارد تونب ئەژ بوودجەی گردی دەوڵەت دە قاڵب ئعتبارات ئاوەدانکاری (٣/٤٩ دەرسەد) و ئعتبارات جاری (٧/٥٠ دەرسەد)، دە ئاڤوور پارێزگا سەرمایەگوزاری بییە. دە پێڤەنی ڤەگەرد ئی سەرچەوەلە موردەل ژێر ڤیرگرن:
١-لانیکەم نیمێ ئەژەی ڤاتە ٥٦ میلیارد تومن دە ئاڤوور کانوونەل شاری سەرمایەگوزاری بییە.
٢- ئەژ ڕێ ڕەڤەند زەمانی ٦/٩١ دەرسەد (٤/١١٠٩٣٣٣ میلیون ریال) دە درێژەی دەورەی دە ساڵەی ٧٦-٦٧ ڤاتە دمای شوورش و ڤەتایەڤەتی دە درێژەی دەورەی دمای شەڕ سەرمایەگوزاری بییە.
٣- دە بەراڤەردێ تەتبیقی، حەجم گرد ئعتبارەل پەرداختی دەوڵەت دە ساڵ ٧٦ دەورەبەر ١٣٠ بەرابەر فرەتر ئەژ ساڵ ٥٥ بییە، ک دیاریکەر ڕۆڵ فزایەنەدەی دەوڵەت دمای شوورش دە ئەڵەورن ئاڤوور شارییە..
٤- بەر دەسکەفتەل دەروونی پارێزگا ئەژ گرد ئعتبارەل پەرداختی ڤەی، دە دەورەی ٧٦-٦٧ تەنیا ٢٣/٧ دەرسەد (٣/٨٠٢٦٣ میلیون ڕیال) بییە، ک ٧١ دەرسەد ئەژەیش دەریەت ماڵیاتەل ڕاسەوخەویێکە ک ئەژ دەسینەی کارکەرەل دەوڵەت ڤە دەس یەتییە.
٥- نزیک ڤە ٧ میلیارد تومن یا ٢/١٢ دەرسەد ئەژ گرد سەرمایەگوزاریەل سەرگرتە دە شارەل، دە فەسڵ ئاوەدانسازی شاری و فرەتر دە دەورەی ٧٥-٦٥ تەرخان بییە ک ڤەگەرد دەورەی دمای شەر یا دەورەی دووارەسازی ڕییەکە.
هەشمارەل بۆنە یە دیارکەرێ ک ئاڤوور پارێزگا و دە سەرێ ئاڤووری شارەل دە دەهەیل تازە فرەتر ئەژ سەرچەول ئعتباری دەوڵەت یا سەرچەوەل مازاد مللی تەغزییە کردییە. ئێ مازادە ڤە چوارشەی ئەڤەی ک ڤیروکەی سەرمایەداری بەهرەمەندی ئەشێ، عەڤاید ناشی ئەه فروش زەخیرەل نەفتی یا ڕانت نەفتییە ک دە قاڵب ئعتبارەل جاری و ئاوەدانسازی و ڤە ڕەعایەت تەناسبەلێ، ساڵانە ڤە ڤەسیلەی دەوڵەت بەین پارێزگال ڤڵات ڤڵاوە دوو و بەش فرەیێ ئەژەیش دە ئاڤوور شارەل ڤەڕێەوکەفێ. ڤە ڤتەی تر، لایئنگیری مازاد ڤتریایە و شێڤاز تەمەرکز جوگرافیاییی، ڤەتایڤەت دە دەورەی دمای شوورش، فرەتر شارخواز بییە و یەکێ ئەژ گرنگترین هووکارەل بیتربیین کوومەڵگال شاری دە ئێران و پەیامەدەل ناهەنجار کوومەڵایەتی، ئاڤووری و فەزایی مونبەعس ئەژ یەیش، ڤاسا دە هەی ئێ باڤەتە فیر بکەریم.
سرینجەدان ڤە گوەڕین زەمانی ئعتبارەل دەوڵەتی، نشۆندەر خاڵەلێ دە کاریگەریەل شەڕ ڤە ئولگووی گەشەی ئاڤوور شارییە. ئیلام ڤە ٤٢٥ کیلومتر سنوور همبەش گەرد ڤڵات عراق (٢٧ دەرسەد گرد سنوور همبەش ئێران وعراق) یەکێ ئەژ گرنگترین جبهەل شەڕ دە بەین ئێران و عراق بی. ٩٤ مۆنگ شەڕ ٣٦٤٦٧ یەکەی خانوویی و بازەرگانی دە پارێزگای ئیلام ڕمەن. ڤەش فرەی ئێ ڕمیاینە دە نقتەی شاری پێشیەت ( شارەل سنووری دیلرۆن، مێران و موسیان) ک ڤە شێڤاز ڕاستەوخەو و ناڕاستەوخەو دە ژێر ئێرش کەفتوویین. 
دە ئیجوورە دووخی دە کووتایی شەڕ، دەرفەت تازەیی ڤەر یەتن دەوڵەت دە پێکیەتەی شاری درس بی. فەزال زەرەددییە ڤە پاڵپشتی ئاڤووردی تازەیێ ک ئەژ ئێ دما ئەژ شوون ئعتبارەل دووارەسازی تەئمین دڤی و ژێرکاریگەری فەزای تەبلیغاتی و فشار کوومەڵایەتی و سیاسی بی، ڤە تنی دووارەسازی بی. کاردانەڤەی ئعتبارات دووارەسازی دە لای سەرچەوەل ئعتباری ترک، دە درێژەی یەک دەهە دمای شەڕ، ڤە سازماندەهی بنیان ئاڤووری شارەل و هێچنەیش پێکیەتەی فەزایی شارەل ڕمیایەی سنووری و ناسنووری، تۆنس تنی فرەترێ ڤە کاردانەڤەی خوەی بی. ڤاتە ئەژ گرد ئعتبارەل دەوڵەتی ک دە دەورەی ٥٥-٧٦ دە بەدەنەی ئاڤووری شارەل ڤە ڕێەوکەفتوویی، ٦/٩١ دەرسەد دە دەورەی ٦٧-٧٦ ڤاتە دەقیقەن دە دەورەی دووارەسازی دمای شەڕ، دە شارەل تەرخان کریا. تاوتوی پروسەی گوەڕین زەمانی شاخش ئعتبارەل ئاوەدانسازی شاری و دەورەی شتاب دە گەشەی فەزایی – کاڵبدی شارەل، ڤەگەرد دووارەسازی دمای شەڕ منتەبقە. نەتیجەتەن پێشیەتن شەڕ ئەگەر چە دخاڵەت دەسگای دەوڵەت دە گەشەی شاری ئیلام ڤە شێڤاز کورت و مەقتەعی ڤەرەو کەمی برد، ڤەلێ دوو دەورەی دمای شەڕ جوور درێژەی روویکرد ڤەرین دەوڵەت دە گەشەی شاری زۆنس، هەڵبەت دە ئەبعادێ نووتر و ڤە شتابێ فرەتر.
٤-٥- تەسهیلات بانکی، نیرووی محەرک ئاڤوور شاری
دە درێژەی ساڵەل ٧٥-٦٧ مەبلەغ ١١٥٠٥٣٤ میلیون ڕیال یا فرەتر ئەژ ١١٥ میلیارد تومن ئەژ ڕێ سیستم بانکی دە ئاڤوور پارێزگای ئیلام سەرمایەگوزاری بییە. ئەژ تاوتوی شوون تەئمین ئێ سەرچەوەلە، شێڤاز تەمەرکوز جوگرافیایی و شێڤاز دابەش کردنێ ڤەڕێ بەشەل ئاڤووری، ئاکامەل ژێر دیاێە دەس:
١-تەنیا ٨/٣٨ دەرسەد (٧/٤٤٦٣٤٤ میلیون ڕیال) ئەژ گرد تەسهیلات پەرداختی سیستم بانکی ئەژ ڕێ سەرمایەگوزاری نیرووەل بەرهەمسازی دەروونی ڤاتە پەسەنداز سپردەگوزازەل دە خود پارێزگا تەئمین بییە.
٢-کوومەڵگال شاری پارێزگا، دەرەوبەر ٢/٦٥ دەرسەد یا ٤/٤٥٩١٣١ میلیون ڕیال ئەژ گرد تەسهیلاتی ک ئەژ دەرەڤەی حەوزەی پارێزگا یەتییە، ئەڵگرتن و مەسرەف کردنە.
٣- هەم دە گرد پارێزگا و هەم دە کوومەڵگال شاری، فرەترین حەد تەسهیلات بانکی ڤە بەش خەدەمات پەرداختە بییە. چالاکییەل خەدەماتی حدود ٢/٤١ دەرسەد تەسهیلات بانکی مەسرەف کردنە.
ئێ ئاکاملە ڤە شێڤەی گردی نشۆندەر ئێ خاڵەسە ک شەبەکەی بانکی پارێزگا فرەتر ئەژ ئەڤە ک ڕوڵ زهکشی سەرمایەل مازاد مەحەلی ڤەشوون بداشتوو، جوور عامڵێ ڤەر تەمەرکوز و دابەش مازاد مللی، دە بەدەنەی ئاڤوور شارەل عەمەڵ کەرێ.
٥-٥- سازمان‌یابی فەزای شاری
تاوتوی پێکیەتەی فەزایی شارەل ئیلام دو ئاکام سەرەکی ژێر ڤە ئێمە نشۆن دێ:
١-گرد سەتح فەزایی شارەل ئەژ ٥٨٥ هکتار دە ساڵ ١٣٤٥ ڤە ٦/٤٦٢٨ هکتار دە ساڵ ١٣٧٥ ڕەسییە، ڤاتە ٨ بەرابەر بییە. ئێچە ڤڵاوبیینێ دە ئەبعاب کاڵبدی شارەل دە دەورەی ڤتریایە، ڤە خوویی نشۆندەر ئێ فاکتەسە ک شارەل ئەژ زەمانێ ڤە گەشەی فەزایی خۆیۆن دەس‌دانە ک دخاڵەت دەوڵەت دەنەوۆن ئعماڵ بییە.
٢- ئەژ گرد مەساحەت شارەل دە ساڵ ١٣٧٥ نزیک ڤە ٢٤٦٠ هکتار یا ٥٣ دەرسەد ساخت‌وساز یا بافت پڕشاری بییە. تاوتوی بەر بەشەل دەوڵەتی و نادەوڵەتی دە فەزاسازی ئێ بافتە نشۆن‌ دێ ک ١٤٧٩ هکتار یا ٦٠ دەرسەد ئەژ فەزال ساختە بییە ڤە سەرمایەگوزاری و بەشداری بەش دەوڵەتی درس بییە و دە بەرابەر تەنیس ٤/٧٣٣ هکتار یا ٨/٢٩ دەرسەد بازتاب بەشداری و سەرمایەگوزاری بەش نادەوڵەتی دە گەشەی شاری بییە.
دیارە بیین ئێچە ڕێکخرەوەی فەزاییێ ڤە مەرجەل سیستم ژێرساختی ڤاتە ڕێکخرەوەی کوومەڵایەتی و ئاڤووری شار مۆنتەبقە. ڤەریە ک هەر ئەو جوورە ک ڤتریا شار مەحسووڵ کاڵبدی و تبلور فیزیکی چالاکییەل کوومەڵایەتی – ئاڤووری نیشتەجالێیە و گرد تایڤەتمەنییەل و گوەڕینەلێ دە کاڵبد خوەی دیارەو کەرێ.
٦- دەوڵەت و پارێزگال مەحرووم
بەشداری دەوڵەت دە تەقڤییەت و ڕێنموونی ڕێکخرەوەل کوومەڵایەتی – ئاڤووری کوومەڵگال، خوەی ڤەسەر خوی دیاردەی گەنێکە، ڤەریە ک دە پارێزگال پەراڤێزی و مەحروومێ جوور ئیلام بەشداری دەسگای دەوڵەت و سەرمایەگوزاری ئعتباری ئەژ مەحەل مازاد مللی، ڤەر پایەناین و درێژەدارکردن ژیان شاری فرە گەرەک و زەروورە. ڤەلێ نێڤوو ڤە نیرووی محەرک سەرەکی شار دە گەشەی شاری و شارنشینی تەبدیل بوون، ڤەریە ک دە ئێچە حاڵەتێ درێژەداری مەتلووب، سەرڤەخوە و پایدار ژیان شاری تەئمین نێڤوو. ڤێ‌خاتریش زەروورییە ک ئەژ ڕادەی بەشداری دەوڵەت یواش‌یواش کەمەو بوو و ڕوڵ سەرەکی دە هدایەت و کۆنترۆڵ ژیان شاری ڤە نیرووەل بەرهەمساز دەروونی و مکانیسم بازار ڤاگوزار بوو، تا ئولگووی گەشەی دروونزا و پایدار شاری دە دڵ دەڤەر و دە بەستین حەوزەی نفووز سرووشتی شار ڤڵاوە بوو.
ئێچە پێشیەتێ دە ئیلام نەتەنیا نەکەفتییە، بەڵکەم کاردانەڤەی ئاڤوور شاری همڤارە دە لایەن گرێدرایی فرەتر ڤە مازاد مللی دەوڵەت بییە. جگائەژ ئەڤە، ئێ گرێدرایی ڤە شێڤازێ یەکلایەنە ڤەپێی چالاکییەل خەدەماتی یا خەدەمات دەوڵەتی ئستوار بییە، ک ڤێنەی ڕاستەقینەی دەوڵەت خدمەتگوزارە نەک دەوڵەت بەرهەمساز.
دیارە ک چالاکییەل خەدەماتی چ جوور چالاکییەل پاڵپشتیکەر و سرڤیسدەر ڤە بەشەل کشەوڤەرزی و سەنعەت و چ جوور تەئمینکەر گەرەکەل سەرەکی کوومەڵگای شاری، ڕوڵ کاریگەریدار و گرنگێ دە گەشەی ئاڤووری و ئاسایش کوومەڵگای شاری دیرێ؛ ڤەلێ ڤڵاوبیین ئێ چالاکییەلە دە یێ پێڤەنی نامتناسب گەرد بەشەل تر ئاڤووری ( سەنعەت و کشەڤەرزی) و تەدبیلێ ڤە کارکرد پایەیی دە ئاڤوور شاری، نێتۆنێ گەشەی پایدار شاری تەئمین بکەرێ؛ ئێچە ئۆلگووی گەشەی ئاڤووریێ، ئۆلگوو تایڤەتێ ئەژ گەشەی شاری ئافەریننی ک دە ڤڵاتەل گەشەدار ڤە "شارنشینی خەدەماتی" یا "شارنشینی بەش سێڤم" نۆمدارە.
٧- جەمع‌بەندی و ئاکامگیری
تا ساڵەل درێژێ ئاڤوور شاری ئێران دە چوارچووەی پێڤەنییەل شار و قەرییە، ئەژ مازاد مەحەلی یا بەرهەمەل کشەوڤەرزی و دامی ڤەردەس دە دەورەدەور قەرییەیی خۆیۆن تەغزییە دکرد، ک مکانیسمێ ڤەپێی یاسامەندی ڤیروکەی "سەرمایەداری بەهرەبەری" بییە. ئەژ دەهەی ٤٠ ڤەرەولا ڤە شوون یەتن مازاد نەفتی دە ئاڤوور مللی (مازاد مللی)، شێڤاز نەریتی تەئمین ئاڤوور شاریس فرە گوەڕیایە و جوورێ دڵەڕکە دە تەعمیم زەمانی و مەکانی ڤیروکەی سەرمایەداری بەهرەبەری درس کردییە. یەکەم تریسکەی زانستی ڤەر ڤتنەڤەی ئێ دڵەڕەکە دە ڤتار "ڤیروکەی دەوڵەت و شارنشینی"(رهنمایی، ١٣٧٣) ڤە دیر یەت ک گرد دەسیەتەل و گەشەل شاری ئێران گیریایە ئەژ کاردانەڤەی سەرمایەداری بەهرەبەری نێزۆنێ، بەڵکەم بەوڕمەنە دەسگای دەوڵەت ڤە پشتگەرمی ڤە مازاد مللی دە دەهەل تازە، ڕوڵ گرنگێ دە سازماندهی و گەشەی ئاڤووری کانوونەل شاری داشتییە. ئێ ڤتارە دەلای ئژناسین ئۆلگووی شآرەل ئداری-سیاسی پارێزگای ئیلام جوور یەکی ئەژ ڤینەل دیاری ڕوڵ دەوڵەت دە ئاڤوور شاری، کاربردپەزیری ڤیروکەی دەوڵەت و شارنشینی دە شیکردنەڤەی ئاڤوور شاری و پروسەل شارنشینی ئێ بەشە ئەژ ڤلات سابت کەرێ. ئاکامەل ئێ ڤتارە نشۆن دێ ک ئۆلگووی گەشەی ئاڤوور شاری ئیلام، خاڤەن تایڤەتمەنییەل بنیادی ژێرە:
١-ڤەبارابیین پیشەسازی ڤەرڤڵاو دە بەش دەوڵەت؛
٢-ڕوڵ کز و پەراڤێزگوونەی بەش نادەوڵەتی دە پیشەسازی؛
٣-ئشاعەی دیاردەی مستەمەریگری دە قاڵب بەش بهزیستی؛
٤-سازماندهی ئاڤووری شاری ڤە ڤەسیلەی ئعتبارات دەوڵەتی و ڕوڵ سەرەکی مازاد مللی دە جمەنیاین ئاڤوور شاری.
٥- ئاڤوور شاری ڤە خسڵەت دەریافتکونەندگی و مەسرەفکونەندەگی بوودجەی گردی دەوڵەت؛
٦-ناتوانی سەرچەوەل بەرهەمەل دەروونی یا مازاد مەحەلی دە جمەنن بەشێ ڤە ئاڤوور شاری؛
٧- بیین سازمان فەزایی متناسب ڤە ئولگووی گەشەی ئاڤوور شاری؛
ئاسک دەوڵەت تەنیا ڤەڕێ کار سەرڤازی-نزامی تەقەلا دکرد سنوورەل بپارێزێ ڤەلێ ئێمکە ئەوڕەسییە ک تەنیا یە بەس نییە. چنانچە دە ئیلامیش تا دەهەی ٤٠ بیین دەوڵەت دەو دەڤەرە فرەتر ئەژ ڕێ تەشکیلات نزامی و سەرڤازی بییەم ڤەڵێ ئێمڕووە ئەوڕەسینە ک تەنیا ئەژ ڕێ تەسیسات و پادگانەل سەرڤازی و نزامی نێڤوو سنوورەل خسە ژێر چەو و پاراستن ئەژ ئەڤیتر. سیاسەت گەشەی شاری یەکێ ئەژ ڕێکارەلێ بییە ک ئەژ دەهەی ٤٠ ڤەرەولا، ڤە ئارمانجەل و هووکارەل ژێر دە هێڵ سنووری ڕووژاڤایی ئێران، و ڤە شێڤەی ڤەرچەوتر دە ئیلام یەتییە ڕێ کار:
١.کەڵک‌گرتن ئەژ شارەل جوور جاگر پادگانەل سەرڤازی-نزامی و ئەهرمەلێ ڤەر کونتروڵ سیاسی و چەودێری نزامی ڤە دەڤەرەل سنووری و ئستراتژیک (پادگان-شارەل)؛
٢. کەڵک‌گرتن ئەژ شارەل جوور ۆایگال جەمعیەتی و کانون دفاع مەردمی دە هێڵ سنووری ڤەر مەیدانداری ڤە دژ مەترسیدارییەل هەدێیین ک تجربەی دفاع مەردمی دە خوڕەمشاریش کاربردخوەری ئێ کارە سەڵمەن،
٣. کەڵک‌گرتن ئەژ شارەل جوور ناڤەندەل پشتگەرمی عەمەلیات نزامی و پادگان-شارەل دمای جبهە؛
٤. کەڵک‌گرتن ئەژ شارەل جوور ناڤەندەل خەدەماتڕەسانی و تەدارکاتی ڤەر حەوزەل قەرییەیی ڤەر تەسبیت جەمعیەت قەرییەیی دە هێڵەل سنووری؛
ڤەڕاسکەفتن ئێ ئارمانجلە پێڤیست ڤە گەشەی ناڤەندەل شاری دە دەڤەرەل سنووری بییە. ڤەلێ حەوزەل ئێ دەڤەرەلە ڤەخاتر نائەمنی ناشی ئەژ موقعیەت سنووری، زەمینەی فرەیێ ڤەر ئستخراج مازاد مەحەلی و کووم‌کردن سەرمایە و دە نەتیجە تەکڤین و تەکامڵ سرووشتی شارەل نێرن. لزا بەشداری دەسگای دەوڵەت ڤەر دەستیابی ڤە ئارمانجەل بۆنە ئجتنابناپەزیرە. دەرەنجام ئێ بەشداری ئەژ دەهەی ٤٠ ڤەرەو ئێ لا ڤە پەیدایش ئولگوویێ ئەژ گەشەی ئاڤوور شاری دە ئیلام منجەر بییە، ک ئێمڕووە ئەڤە دە تیپ شارەل ئداری-سیاسی یا دەوڵەت٠شارەل ئداری و سیاسی پۆلیندبەندی کەرن.
١-٧- ئاکامەل زانستی
ئێ ڤتارە ئەگەرچە یەکێ ئەژ ڤینەل دیارییە ک کاربردپەزیری ئەو ڤیروکە دە یەکێ ئەژ دەڤەرەل ڤڵات سەڵمینێ، ڤەلێ دەو حاڵەیش ڤە ئێ خاڵە تەئکید کەرێ ک تەنیا یەکێ ئەژ ڤینەلێکە ک دەی بوارە پێشکەش دوو. ئەگەرچە بەڵگەل ئەڤەلییە نشۆن دێ دە بڕێ ئەژ دەڤەرەل تر ئێران جوور سیستان و بەلووچستان، کهکیلوویە و بویرئەحمەد، کوردستان و لورستانیش ئێچە دووخێ دیرێ، ڤەلێ تا ڤەختێ ک متالعات زانستی و لێکولینەڤەل مەیدانی دە دەڤەرەل تر گەرد دووخ فەرخدار، کاربردپەزیریی نەسەڵمینێ، نێڤوو ڤە قاتعیەت ئەژ تەعمیم‌پەزیریی دە شیکاری ئاڤوور شاری و بوارەل شارنشینی تازەی ڤڵات ڕاحەت قسە بکەریمن. ڤەریە ک ئعتبار یەک ڤیروکە، ڤە ڤڵاوی و فرەیین ڤینەلیین و تا ڤەختێ ئێ ڤینەلە دە فەزا و زەمان ڤڵاو نەڤوون، نێڤوو جایگا زانستی خوەی قیلتر بکەرێ.
ڤەی حاڵە ڤیروکەی دەوڵەت و شارنشینی دە بەراڤەر ڤیروکەل نەریتی گەشەی شاری دە ئێران، ژێربەنای ڤیری تازەیێ دە شیکاری ئاڤوور شاری ڤڵات ئەوردییەڵ زۆن. ڤتن و پێشکەش‌کردن ئێ ڤیروکە دەرفەت خوویێ درس کردییە تا لێکولینەڤەل زانستجوویی، ڕساڵەل دکترا و لێکولینەڤەل زانستگاهی دەی بوارە کار بوو. ئەژ ئێ تەریقە نە تەنیا ئەرزیابی و دفاع کوتایی ئەژ ئێ ڤیروکە ئمکان دیرێ، بەڵکەم دوو دە شوونگری ڕیشەل پرسگرەل شاری و هوکارەل گەشەی شتابان شارەل، ڤە نوورگەل تازەی ئاشنا بوویم. ڤەکار یەتن ئێ کارە گەرەکی ڤە ئەنجام لێکولینەڤەلێ دە بوار شارشناسی ناحیەیییە، ک بتۆنێ ئەژ نەزەر باڤەتی موتالعات ئاڤووری و موتالعات شاری ڤەگەرد یەک پێڤەن بی.
٢-٧- ئاکامەل کاربردی
خاڵ گرنه ها ئێرە ک نە تەنیا سەرچەوەی تەغزیەکەر ئاڤوور شاری پارێزگا، ئەژ دەرەڤەی حوزەی شاری ڤاتە ئەژ شوون مازاد مللی دەوڵەت ڤێ تەزریق دوو، بەڵکەم بەش فرەیێ ئەژ ئێ سەرچەوەل ڤەر پیشەسازی دە چالاکییەلێ مەسرەف دوو ک خەدەمات، بەرهەمئەوردن و پەخش کەرن. ڤە قسەیێ تر، نە تەنیا سەرچەوەل تەحەرکبەخش ئاڤوور شاری ئەژ مازاد ڤەردەس دە حوزەی مەحەلی تەئمین نێڤوو ٢ ڕیشە دە مازاد مللی دیرێ، بەڵکەم ئێ مازادە ئەژ مەجرای چالاکییەل خەدەماتی دە بەدەنەی ئاڤووری شارەل ڤە خڕ دیاێ. 
یە ڤەو ڤاتاو ک دەوڵەت بەنا ڤە مەسلەحەتەل ئداری، سیاسی، ئاسایشی و نزامی ڤە بڕێ ئەژ ئەقشار کوومەڵگای شاری ڤاتە کارکەرەل دەوڵەت و مستەمەریبگرەل ڤە تەرتیب دەسینە و مستەمەری دێ تا ئەونیش ڤە قشرەل ترخەدەمات پێشکەش بکەرن یا بێ ئەنجام خەدەماتێ، تەنیا ئمرارمعاش بکەرن. ئێچە پیلێ دە یێ سیکل خرەو، دەنەو ئەقشار جوورڤەجوور کوومەڵگای شاری دەس‌ڤەدەس بییە و دە کوتایی ڤە جمیاین ئاڤوور شاری ڕەسێ، بێ ئەڤەی کە مناسبات مولدی ڤەگەرد خوەی بداشتوو. خڕئەوردن ئێ مازادە ئەژ ئێ‌سەرە خرەو حسەو دوو ک دە دەر ئەژ پێڤەنییەل ئرگانیک تولید ئاڤوور مەحەلی، حاسڵ دوو.
ئاڤوور شاری ک ڤە ئێچە شێڤازێ تەئمین دوو، دە حەقیقەت ڕیبەنایێکە ک حەیاتێ ناپایدار، گرێدراو و ئەنگەل‌تەور دیرێ. ئێ شێڤە ک دە کوتامدەت ڤە دیاربیین و ڤڵاوبیین دیاردەی گەن مستەمەریبگری و دەسینەبگری ڕەسییە، دە بڵەندمدەت ڤەر ئاڤوور شاری پارێزگا، ئاڤوور ملت و تەنانەت ئاسایش مللی مەترسیدارە. ئەر گوەڕینەل ئێمکەیی و سیاسەتگوزارییەل بانان، زەروورەت پەرداخت و تەزریق ئێچە دەسکەدتەل و سرڤەتەلێ ڤە ئاڤوور شاری پارێزگا سنووردار نەکەرێ، بن‌بەسەل و ناهمارییەل و قەیرانەل کوومەڵایەتی-ئاڤووری ک ئێمکەیش ئاسەڤارەلێ ئەژ خوەی نشۆن دێ، ڤە دی دیان و دامنەی کاریگەرییەلێ نە تەنیا دە پارێزگا بەڵکە دە سەتح مللی منعەکسەو کەرێ. ڤەریە ک ئێ سیستم گەشەی ئاڤووری-کوومەڵایەتی شار، پێڤەستە شێڤەیێ تەهدید دە دەروون خوەی پەرڤەردە کەرێ، . ئێ تەهدیدە ئێمکە ڤە شکڵ بڵقۆڤەو ڤەلێ ئحتماڵ تەبدیلی ئەژ قۆڤە ڤە کردار هەس. جگا ئەژ ئەڤە، تەمۆم‌بیین سەرچەوەل نەفت‌و‌گاز و عەڤاید ناشی ئەژەی، جوور گرنگتریم سەرچەوەی تەئمینکەر مازاد مللی و بوودجەی گردی دەوڵەت، ڕاسییێکێ ڤەرچەوە ک مەحدوودییەتەل و قەیرانەل ناشی ئەژەی دە تەهدید ئاڤوور شاری ئێچە شارەلێ ڤەتنی خوەی دیارەو کەرێ.
ڤەی خاترە زەروورەت دیرێ ک هەرەژ ئێمکە زەمینەل پێڤیست ڤەر ئیجاد گوەڕین دە بنیانەل و مەجاری ئێمکەیی تەئمینکەر ئاڤوور شاری پارێزگا، ڤەر پەیدایش یێ ئاڤوور شاری سەرڤەخوەی، پایدار، خاڤەن شووناس و خاڤەن کردار و بکەر دە دڵ مەنتەقە و دە بەستین حوزەی نفووز شاری پایەڕشانی بوو. تەنیا دەی ڤەزەسە ک دوو شار-دەوڵەت، شار-پەیکەر، شار-فەریب، شار-ئبهام و شار-سەراوەل ئێمکەیین پارێزگا ڤە شارەل ڕاستینەی مبتەنی ڤە ئەندیشەی شارسازی زانستی تەبدیل کرد و مەفهووم و کاراییی بەرزتر ئەژ یێ پێکەر و کالبد شاری جوور کانوونەلێ پایدار ڤەر باڵەندەگی فەرهەنگی ئنسان شارنشین و گەشەی ستعدادەلێ نەهادینە کرد.
سەرچەوەل
دیروک ئەدەبیات داستانی کوردی دە کوردستان ئێران
ڤەرگیرانی ئەژ فارسی
کوردستان ئێران سەرزەمینێکە دە بەش ڕووژاڤایی فڵات ئێران ک سەرنیشتی ڤەرەو ئوورمیە و خوارنیشتی ڤەرەو دەڤەر ئیلام ڕەسێ. ئەڵبەت دە شارەل سەرنیشتی پارێزگای ئازەربایجان ڕووژاڤایی هەم جوور خووی و ماکوو کوردەل فرەیێ نەچی دە قەرییەل ئەو شوونلە زندگی کەرن. ئێ دەڤەر کوردنشین، تەنیا ئەو جایێ ک دە دابەشکارییەل جغرافیایی ئێران ناو پارێزگای کوردستان ئەڵ خوەی گرتیە نییە. سەرینجەڵکێش یەسە ک فرەتر جمشتەل ئەدەبی و فەرهەنگی و حەتا سیاسی و ڕووشن‌ڤیری کوردەل ئێران، نە دە پارێزگای کوردستان، ک دە بەشەل خوارنیشتی ئازەربایجان‌ڕوواڤایی (موکریان) ئەنجام گرتیە و گرێ.
دە ئێ دەڤەر پڕپەن کوردنشین ڕووژاڤای ئێران، مەردم کورد ڤە شێڤەزارەل کەم‌تافرە فەرخدارێ قسە کەرن. شێڤەزار کوردەل ئورورمیە و شارەل سەرنیشتیی کوردی سەرین و یا ئەو جوورە ک دە ناو مەردم جا کەفتیە، شکاکی (بادینی)یە ک گەرد شێڤەزار کوردەل تڕکیە جوور یەکە. شێڤەزار خوارنیشت ئازەربایجان‌ڕووژاڤایی و فرینەیێ ئەژ شارەل پارێزگای کوردستان کوردی ناڤەندی یا مەرکەزییە ک دە لا مەردم ڤە سورانی ناودارە. شێڤەزار کرماشان و ئیلام هەم ک کەم‌تافرە ڤە فارسی نزیکی دیرێ، کەڵهورییە. دە دەڤەر پاڤە و بەشەلێ ئەژ مەریڤان هەم شێڤەزار ترێک ڤەناو گورانی یا هەورامی (ئەورامی) هەس ک دەڕاسین داڵک ئەدەبیات کوردی ئێمڕوویینە و بەش فرەیێ ئەژ شاکارەل ئەدەبیات کڵاسیک کوردی ڤە ئێ شێڤەزار ئەژ زۆن کوردی نڤیسیایە. ئەڵبەت دە دەڤەر خوراسان هەم کوردەل فرەیێ ژیین ک ڤە شێڤەزار کوردی سەرین قسە کەرن. ئێ کوردلە دە سەردەم شا عەباس سەفەڤی ڤەدەلایل سیاسی و ڤەر سنووربانی ئەژ ئەو دەڤەرە، ئەژ دەورەڤەر ئوورمیە ڤەرە خوراسان کوچیایە بینە.
ئەدەبیات نڤیسکی شێڤەزار کوردی سەرین و کەڵهوری دە کوردستان ئێران، گەشەی فرەیێ نەداشتیە. ئەدەبیات گورانی هەم دە ٢٠٠ ساڵ دمایین ئەژ ڕەونەق کەفتیە و جا خوەی ڤە کوردی ناڤەندی دایە. ئەو چیئێ ک دەیرە باس دوو ئەژ نوورگەی جغرافیایی، سنوورەل کەمێ دە خوەی گرێ. سنوورێ ک ئەژ شنۆ دە سەرنیشت دەسپێکەرێ و ڤەرەو نزیک کرماشان دە خوارنیشت دچوو. 
کوردستان ئێران ک ئەژ سەردەم باستان، ناڤەند نیشتەجایی گەلەل گەپێ جوور مانا، ماد و سکا بییە، ئەژ زی خاڤەن ئەدەبیات زارەکی و فەرهەنگ فۆڵکلۆر فرە کەڵنگێ بییە. مەنزوومەل داستانی ماندگارێ جوور سەیدەڤان، لاس و غەزاڵ، خەدیجە و سیامەند، ناسر و ماڵماڵ، برایمۆک، زەمبیلفرۆش، گوڵ شوان، محمل و ئبراهیم دەشتیان، قەڵای دم‌دم، حەمزە ئاقا و .... ک دە زاراڤەی کوردی ڤێۆن بەیت دەشن؛ و مەتەڵەل و ئەفسانەلێ جوور گەوهەر شەوچراخ، شار شی‌کردن، سەنگ سەبوور، سێ دوت یا سێ خوێشک، کەڵەکوڕ یا کوڕەکەچەڵ، کەچەڵ کەمۆن، شاماران و دەها و بەڵکە سەدها ئەفسانەی ترک، دە درێژەی سەدەل و هەزارەل ئەژ نەهاد هەستیاری و خیاڵ نازک هونەرمەندەل ئێ مللەتە جووشیایە و ڤە پەڕین ئەژ لێوەی تیخەل زەمانە و فەراز و نەشیبەل تەریک دیروک و ئەژ ناو خیزەوەل خین، خوەی ڤە ڕووزگار ئێمە ڕەسەنیە.
نڤیسکارەل کورد ڤە داشتن ئێ پشتوانەی ڤەهێز ئەدەبیات زارەکی، گۆمە دە عەرسەی داستان همچەرخ نانە. جمشت چیروک‌نڤیسی مۆدرن کوردستان ئێران ڤە سەرەتای ساڵەل دەهەی ١٣٢٠ گل‌دیارێ. ساڵەلێ ک شارەل کوردنشین خوارنیشت ئازەربایجان‌ڕووژاڤایی و سەرنیشت کوردستان دە گردەو شوورش کەفتوویین و ڤەگەرد شعارەل ئازادی‌خوازی و دموکراسی‌خوازی ئەدەبیاتیش ڕێەل تازەیێ ڤەر خوەی ڤازەو کەرێ. ئەڵبەت کوردەل عراق، دەورەوڤەر ٢٠ ساڵ ڤەرەژ کوردەل ئێران، دەی ڕێیە یەتنوویین. چیروک‌درێژ پرس ڤجدان ڤەرهەم ئەحمەد مختار جاف و داستان نیمەدرێژ دە خەو م ڤەرهەم جەمیل سائب ڤەڕیزەو دە ساڵەل ١٩٢٠ و ١٩٢٥ ڤڵاو بوویین.
حەسەن قزڵجی یەکەم نڤیسکار کوردستان ئێرانە ک دە ناو هەرج‌ومەرج و بڵبشۆ سەرقاڵ نیسەنن بی. ئەڤی ک دەو ساڵلە نەشرییەی هەڵالە دە بووکان ڤڵاو دکرد، ڤە چاپ کورتە داستانەلی دە هەڵالە، ناو خوەی جوور بەوک کورتە داستان کوردستان ئێران تەسبیت کرد. ئەڤی ک دەرگیر پرسگرەل سیاسی بی، هەمەی عمری دە ڕێ خەبات ڤە دژ ڕژیم دیکتاتۆری پەهڵەڤی و پاراستن ڤڵاتی نا و دەرفەت فرەترێ ڤەری نەکەفت تا ڤە ڤیر ڕاحەتێ، گرد تواناییەل هونەرییی دە ڕێ ئەدەبیات و داستان ڤەکار بەرێ. قزلچی دە ئازەرمانگ ١٣٢٥ ڤەگەرد بڕ فرەیێ ئەژ ڕووشن‌ڤیرەل تر، ڤەرەو عراق دەرچی و ساڵەل فرەیێ دەورە ڤەر دەرباس کردن ژیان، ڤەشێڤاز ناشناس ڤە کارەل سەتح‌خوار ری‌ئەورد و ڕووزەل دژڤاری دەرباس کرد. ئەڤی ک ڤەگەرد حزب تودەیش همکاری داشت، دماتر ئەژ لایەن ئێ حزبە، جوور پێشکەشکار بەش کوردی ڕادیۆ بڵغارستان، ڤەرەو ئەو ڤڵاتە چی و چەن ساڵ دماتر ئەڤە گل‌ئەوردەو دما و دە کوتایی دە ساڵ ١٣٦٣ ئەژ دنیا چی.
قزڵجی ڤەرەژ نڤیسکارەل ئامریکای لاتین ئەژ ڕێڤاز ڕئالیسم جادوویی و ئەڵبەتە دە سەتح سنووردارێ کەڵ گرتیە ک نموونەی دیاریی داستان کەشکووڵ جادوویییە. گرد داستانەل قزڵجی، پڕەژ تەنز سییە و ڤەپایەی تەعەهد کوومەڵایەتی و ڤەر ڕیشخەن‌کردن چین ئستسمارگەر و ستەمپیشەی کوومەڵگا نیسیایە بییە. ئەڤی داستان کورتێ ڤەناو فترییە دیرێ ک جوور حاجی ئاقای سادق هدایەت دچوو.
یەکەم ڕمان کوردی، ڕمانێ بی ڤەناو پێشمەرگ، ئەژ دکتر ڕەحیم قازی، نڤیسکار و ڕامیار و ڕووشن‌ڤیر ک دە ساڵ ١٣٢٨ نیسیایە بی و ئەڵبەتە چەن ساڵ دماتر ئەژ ئەو تاریجە، دە شار ئێرەڤان ڤڵاو بی.
ئەدەبیات داستانی کوردستان ئێران ئەژ دەهەی ١٣٣٠ تا سەرکەفتن شوورش ئسلامی، ئەژ یەک لا ڤەخاتر قەدەغەن بیین نیسەنن ڤە زۆن کوردی، و ئەژ لای ترکەو ڤەخاتر سەرتر بیین دەسەڵات شعر و فەزای شعری و نەمادگەرایی ڤە زەمان و مەکان، دە حاڵەت ڕکوود نسبی ڤەسەر دڤرد و دە ئێ دەورەی زەمانی درێژە، ڤەرهەمەل چاوگرێ ڤڵاو نێڤوو. دەی دەورە، گڕگڕ بڕێ داستان ئەژ حەسەن قزڵجی دە نەشرییەل کوردستان عراق ڤڵاوەو دڤی. ساڵ ١٩٧٢(١٣٥١ ئەفتەیین) هەم مەجمووعەیێ ئەژ داستانەلی ڤە ناو خەنەی گدا دە بەغداد ڤڵاو دوو. ئەڵبەتە ڤاسا ئەژ تەرحەل و داستان‌ڤارەل نەفرە فرەی شاعر ناودار سوارە ئیڵخانی‌زادە (دامەرزەر شعر نوو دە کوردستان ئێران) هەم ناو برد. ئەڤی ک دە کوتاییەل دەهەی ١٣٤٠ و سەرەیایەل ١٣٥٠ دە تێران پێشکەشکار بەرنامەل فەرهەنگی و ئەدەبی بەش کوردی ڕادیۆ تێران بی، دە لای ڕەخنەل مودرن ئەدەبی و هونەری ڤە سەرداین ڤە پرسگرەل دیروکی، گرگر داستانەل کورت خوەی هەم ڤەر گووشگرەل ڕادیۆ دخوەن.
دمای شوورش ئسلامی ئێران، ڤەگەرد فرەتر بیین نەشرییەل، ئەدەبیات داستانی کوردستان هەم، کەم‌کەم ئەژ خەو ئجباری زمسۆنی هێزگرت و ئێ‌گلە ڤە ئارمانجێ پتەوتر ئەژ زی، گۆمەل بڵۆنێ هێز دا. مەجمووعە داستان ئاسیابۆن ڤەرهەم مستەفا ئێڵخانی‌زادە یەکەم کتاو داستانی دمای شوورش بی ک دە ئسفەندمانگ ١٣٥٨ ڤڵاو بی. داستانەل ئێ مەجمووعە بافت سادەیێ داشتن و فرەتر ڤەشکڵ شعاری نیسەنە بوویین. دوو ساڵ دماتر ڤاتە دە ساڵ ١٣٦٠ مەجمووعەداستانێ بەردەڤام و تەنز ڤە ناو بافەبەن ئەژ ئەحمەد قازی ڤڵاو بی ک ئێ مەجمووعە هەم ئەژ پتەو پێکهاتەیی فرەیێ بەرخۆردار نەڤی. دە ساڵ ١٣٦٣ ڤڵاگەی سەڵاحدین ئەیووبی دە ئوورمیە دەس‌ڤەکار کرد ک ڤەگەرد جاث کتاوەل نڤیسکارەل کورد، مانگنامەی کوردی‌زۆن سرڤەیش ڤڵاو دکرد. چاڵاکییەل ئێ ناشر و نەچی ڤڵاوگەی سرڤە کاریگەری فرەیێ دە گرد بۆعدەل فەرهەنگ و ئەدەبیات کوردستان ڤەجا هێشت. فرەیێ ئەژ ئەدیبەل کورد، نڤیسەل خۆیۆن دەنای ڤڵاو دکردن و چەوەڕی ڕەخنەی جددی دمەنن.
دە کوتاییەل دەهەی ١٣٦٠ ڤە شارەزایی محەمەد ڕەمزانی بڕێ ئەژ داستان‌نڤیسەل خوەش‌ڤیر بووکانی، دەس‌ڤە ڤەڕێەوبردن دانیشتووەل هەفتگی شی‌کاری و ڕەخنە داستان کردن و کانون خۆڕ دامەرزەنن. گرگر داستان‌نڤیسەل شارەل دیرونزیک هەم داستانەل خۆیۆن دە کانون خۆڕ پێشکەش دکردن. هەدەی محەمەد ڕەمزانی بتۆنیم جوور دامەرزان داستان مودرن کوردستان ئێران حسەو بکەریم ک کاریگەری ئەوتۆی ڤەسەر نڤیسکارەل جاهڵتر نا. نڤیسکارەل بەتوانایێ جوور حسەین شێربەیگی، محەمەدئەمین شامحەمەدی، بریا کاکەسوری، عەتا نەهایی، کەریم ڕەحیمی و دماتر نڤیسکارەل جاهڵترێ جوور سڵێمان عەبدڵ‌ڕەحیم‌زادە، عەلی غڵام‌عەلی، قادر هدایەتی، سدیق ڕەسووڵی، ڕەحیم عەبدڵڕەحیم‌زادە، و .... ئەژ ئێ کانون خۆڕ سەر بەرەوردن.
دە نیمەی دووم دەهەی ١٣٦٠ داستانەلێ ئەژ عەتا نەهایی و ڕمانێ ئەژ فەتاح ئەمیری چاپ بی. ئەما ئەوج جمشت ئەدەبیات داستانی کوردستان ئێران، دە ساڵەل دەهەی ١٣٧٠ بی ک داستان‌نڤیسەل مودرن و نووفکر سەرئەڵدان و داستانەلێ ئافەرانن ک گەرد داستانەل سەرکەفتووی جهان پەهلوو ددا. چین تازەی نڤیسکارەل کورد، ڕێیەل تازەترێ دە عەرزەی داستان‌نڤیسی تاقی کردن. دە نڤیسەل ئەونی، تەعەهد کوومەڵایەتی ڤەو مەفهوومێ ک دە داستانەل قزڵجی ددیمن، نەڤی. ئەونی نڤیسکارەل عوسیانگەرێکن ک ڤەدژ ڤیرووکەل و هووکارەل یەخ‌ڤەسیایە شەڕ کەرن و ڤە نووترین شێڤەل داستان‌نیسەنن، لایەل ئاشارین و زەمیر مرووڤ شیەوکەرن و پەردە ئەژ دەم‌وچاو مەسخ بییەی مرووڤ و کوومەڵگا هێز دێ.
دەنگ نوویێ دە ئەدەبیات داستانی، چەوخسنێ ڤە داستان چیروک کوردی دە کوردستان ئێران
چیروک نوو کوردی هێ‌جوور فرەیێ ئەژ شوونەل تر ڕووژهەڵات پێشینەی فرەیێ نێرێ. ئەژ عمر یەکەم مەجمووعە‌چیروک کوردی کوردستان ئێران، لەبجەند گدا ڤەرهەم حەسەن قزلجی فرەتر ئەژ ٧٠ ساڵ هەم نەچییە. ڤەی هەمە، نەریت چیروک‌بەشی و چیروک‌خوەنین دە ناو کوردەل نەریت دیر‌ودرێژێکە و ئەڤەی ک ڤە ژێر ناو بەیت و لاوک ئژناسە دوون پێشینەیێ ڤە درێژایی دیروک کوردەل دیرن.
بەیت چەشنەیێ ئەژ نەقالی نەمایشی-موسیقاییە ک ڤەشکڵ مەنزوومەل درێژ گەرد ڤەزنەل هجایی، و مەزامین دیروکی، ئەفسانەیی و تەنانەت ئۆستوورەیی ڤە خوەی گرێ ک کاریگەری بێ‌سنوورێ ڤە چیروک مودرن کوردی نایە و ڕووز ڤە ڕووز فرەتریش دوو.
ڤەلێ دیروک چیروک‌نڤیسی نووی کوردی، دیروک سەراسەر گوسەست و فاسڵەو و تەنیا ئەژ دەهەی ٧٠ ئەفتەویین ڤەرەو ئیلاو ک دوو ئەژ جەریانێ بەردەڤام دە چیروک‌نڤیسی کوردی یای کرد. ڤەلایەن تماتیک و دیروکی ڤەر چیروک‌کوردی دوو سێ قوناغ عەمیدە قائل بووییم:
١-چیروکەل ڕئالیستی (ڕئالیسم کوومەڵایەتی و سیاسی)
٢- چیروکەل تەجربەگەر
٣- چیروکەل خوازیار شووناس
چیروکەل سەرەتایین ئەدەبیات کوردی دە ئێ پولینبەندییە دە بەش یەکەم جا گرن و ئێ مەجمووعەی پڕ گوسەستە فرەتر ئەژ ٥٠ ساڵ ئەژ دیروک چیروک‌نڤیسی کوردی ئەڵخوەی گرێ. پڕگوسەست ئەژ ئێ سەرە ک دە تەمامی ئێ ساڵلە جگا ئەژ سەردەم کولێ دە دەوران کومار مەهاباد خوەنن و نیسەنن ڤە زۆن کوردی قەدەغە بوویی و تەنیا دە ساڵەل دمای شوورش ئسلامی نڤیسکارەل کورد ماف چاپ ڤەرهەمەلۆن ڤە زۆن کوردی گرنە دەس. ئەژ لەبخەند گدای حەسەن قزڵجی تا ڕمان پێشمەرگ ئەژ ڕەحیم قازی، هاوارەبەرە و میرزا ئەژ فەتاح ئەمیری، هەزارغاز عمر مەولوودی و شکار خەو ئەژ ناسر ڤەحیدی گرد دەی ڕەدە جا گرن. چیروکەل ڕئالیستی و ئەڵبەتە باڵکێش ک فرەتر ئەژ هەرچی دەغدەغەی کەڵک‌گرتن دەقیق ئەژ زەرفییەتەل زۆن کوردی و نەچی زۆن دهقانی و قەرییەیی دیرن و دە شوون درس‌کردن پێڤەنی سەرڕاس ڤەگەرد ڤەردەنگ هەسن؛ پێڤەنێ ئێقە سەرڕاسێ ک گرگر ڤە دام شعارگەرایی کەفێ و تەقەلا دە ڤتن گیچەڵەل کوومەڵایەتی کوردەل دیرن و نەچی دمای شوورش ئسلامی ناوەڕووک فرینەی ئێ ڤەرهەملە ڤەرەو پێڤەنی ئەرباب و ڕەعیەتی دچوو و قەهرەمان فرینەیۆن ڕەعیەتێکێ ئەڤیندار و پڕ ئەژ نیککردارییەل ئەخڵاقییە. نیای مەعنەڤی ئێ چیروکلە دمای شوورش، ڕمان ئینجەممد ئەژ نڤیسکار کورد یاشار کەماڵە.
دمای یە ک کوردەل ڤە شکڵ سنووردارێ ماف خوەنن و نیسەنن ڤە زۆن کوردی گرن و ڤە دامەرزەنن گۆڤار سرڤە ئەژلایەن هێمن موکریانی و ڕێکەفتن چینێ ئەژ جوانەل کورد ڤە زانستگا دە لای ئاڵ‌وگۆڕەل کوومەڵایەتی دە کوومەڵگای ئێرانی، گرد باعس ئاشنایی چین تازەیێ ئەژ جوانەل کورد گەرد چیروک‌نڤیسی مودرن ئێران و دنیا دوو و نڤیسکارەل جوانێ کەفن دە شوون ڤەرهەم‌ئەوردن ڤەرهەمەل فەرخدار، تەجربی و ئاڤانگارد. ئەژ یەکەم کەسەلێ ک دەس ڤە تەجربەل تازە دە پێکهاتەی چیروک کوردی دێ دوو ڤە ناوەلێ جووە محەمەد ڕەمەزانی، عەتا نەهایی و جەلاڵ مەڵکشا ئاماژە کرد، ڤەلێ نقتەی ئەوج ئەدەبیات تەجربەگەر دە شار بووکان و نڤیسکارەل جوانێ ڤینیمن ک دەس ڤە نیسەنن چیروکەلێ ڤە چوارچووەی ئکسپرسیونیستی و غاڵبەن تاڵ دن. ڤەر نموونە دە ڕمان تەبعیدی ئەژ حسەین شێربەیگی و کوومەی نڤیسکارەل نازناو ڤە جەریان خۆڕ بەشدار بییە ئەژ بڕیا کاکەسووری، محەمەدئەمین شامحەمەدی، سڵێمان عەبدڵڕەحمان، عەلی غڵامعەلی، کەریم ڕەحیمی و ڕەحیم عەبدڵڕەحیم‌زادە دوو نموونەی دیاری ئێ فەزای تەجربگەرە بڤینیمن. دە ڤەرهەمەل ئێ نڤیسکارەل و کەسەل تر جوور قادر هدایەتی، عەزیز مەحموودپوور، سدیق ڕەسووڵی، حەمجەد غڵامی و ... ک ئەژ ساڵەل سەرەتایین دەهەی ٧٠ تا ساڵەل ناڤەندی دەهەی ٨٠ ئەفتەوین ڤە خوەی گرێ، دێ ئەژ ئەو سراحەت چیروکەل چین یەکەم خەڤەرێ نییە و ڤە جای ئبهام و پیچیدگی دیاێ ک حەتا دە پارەیێ ئەژ مەڤارد ڤە معەمای لایەنجەلێ تەبدیل دوو. ئێ چیروکلە فرەتر ئەژ هەر چیئێ ڤە فەزاسازی پتەودار بینە و فرە ئەژ کەسایەتگەری دە ناوی ڤە چەو نێڤینیمن. چیروکەل فرەتر ئەژ زاڤیەی یەکەم‌کەس ڕوایەت دوون و تەنیا کەسایەتی ڤەردەس دەنەوۆن نڤیسکار یا ڕووشن‌ڤیر منزەڤی و سەرخواردە ئەژ کوومەڵگا ڤەگەرد خەوەل گەن و خەیاڵەلێیە. ئێ چیروکلە ڤە داشتن تکنیکەل مودرن دە فەزای زێنی و ئنتزاعی ڕوایەت دوون و نیای مەعنەڤی ئەونی ڤە سادق هەدایەت و نەچی بووف کوور و ڤەرهەمەل فرانتس کافکا گل دیارێ.
چین سڤم چیروک کوردی کار خوەی ئەژ ناڤەند دەهەی هەشتای ئەفتەوین شروو کردیە، فرەتریش ئەژ ئەو چیروک‌نڤیسەل چین دووم و بڕێ کەسایەتی جوانتر جوور ئەڤەر عەرەب پێکیەتییە. ئەرچە دادگەری دەبارەی ئێ چین و چیروکەلۆن هاڵی زییە، ئەما دوو بارقەلێ ئەژ شێڤەی نگایێ تازە ڤە چیروک دە ناو ئێ نڤیسکارلە بڤینیمن ک گرنگترین مشەخەسەی فێرکردن شووناس ڤەر شووناس لۆکاڵ مەردم کورد و تەلفیق ئێ فەزای ڕەسەن ڤە تکنیکەل و فرمەل تازەی چیروک‌نڤیسییە. چیروک ئێ چینە پشتگەرم ڤە پێشینەی ڕەڤایی کوردەل نەچی بەیتەلە و مەزامین و تەنانەت فرم چیروک‌ڤەشی خوەی ئەژ دیروک و پێشینەی کوردەل گرێ، ئەما دەو حاڵەیش تەقەلا کەرێ تا بڕووزۆن بکەرێ و ئەژ دڵ ئێ فرمەل نەریتی، شێڤەل و ئەشکاڵ تازەیێ پێکبیارێ. ئێ چیروکلە دە عەین کەڵک‌گرتن ئەژ شێڤەل ڕوایی تازە فرە دە هووڵ ئبهام و پیچیدگی نین و تەقەلا ڤەر گرتن پێڤەنی ڕاحەتترێ گەرد ڤەردەنگ کەرن. گرد ئێ ئلمانلە دە چین سڤم چیروک کوردی ئێ ئمێدە ئەوردیە ک چیروک کوردی دە کوردستان ئێران همپای نڤیسکارەل ناودار کورد دە تڕکیە، عراق و سووریە و کەسەلێ جوور بەختیار عەلی، شیرزاد حەسەن و محەمەد ئۆزۆن دەنگ و ڕەنگ تازەیێ دە پەنایی ئەدەبیات داستانی جهان مەترەح بکەرن.
شروڤەکاری ڤەسەر شعر باوەیاڵ خوڵامڕەزاخان ئەرکەوازی
عرفان کەرەمی 
پێشەکی
ئەدەبیات گورانی یەکێ ئەژ گرینگترین مژارەل موتڵعات کوردی و پرس "گوران" هەدێ گرنگترین پرس ئێ بوارە بوو. شاعرەل فرەیێ ئەژ جوگرافیای فەرهەنگی زاگروس ڤە زوورمی تا سەدەی ١٩ ڤە پێ ئێ پێکیەتەی ئەدەبییە شعر ئەڵڤەسینە و ئێ شعرلە مژارەل جوورڤەجوورێ ڤە خوەیۆن گرتنە. یەکێ ئەژ ئێ شاعرەل کەڵنگە خوڵام‌ڕەزاخان ئەرکەوازی بییە ک فرەتر ڤەمدووی شعر دڵتەزین "باوەیاڵ" ناودار بییە. ڤەردەنگ کورد ڤەر یە ک بتۆنێ فرەەتر ڤەگەرد ناوەڕووک و بینش ئێ شعرلە ئاشنا بوو هەڤەجە ڤە ئەڤە دیرێ ک بتۆنێ پێڤەنی ئێ شعرلە ڤەگەرد لایەنەل جوورڤەجوور ژیان کوومەڵایەتی ئەودی بکەرێ و ئەوڕەسین درسێ هەم ئەژ چونایەتی زۆن کوردی و هەمیش مەکتەب ئەدەبی گورانی بداشتوو.
ڤەشەل سەرەکی: خوڵام‌ڕەزاجان ئەرکەوانی، گورانی، مرسییە، باوەیاڵ
داڕشتن پرسیار:
پرس دەسپێکەر ئێمە یەسە ک زۆن ئەدەبی گورانی چەو و ڤەر یە ک ئەژ ئێ مەتڵەبە بڕەسیمن ڤاسا ئەوڕەسین درسێ ئەژ زۆن کوردی بداشتوویمن و دمای ئەڤە یە ک گولۆ ئێمە تۆنیمن ڤە ئەوڕەسین ئەژ ناوەڕووک ئەدەبی گورانی و سعرەل سەردەمەل جوورڤەجوور ئەژ کایەن شاعرەل جوورڤەجوورەو ڤە ئەوڕەسین درسێ ئەژ شووناس جهانبینی بڕەسیمن یا نە. دەیرەیش ڤەر ئێ بابەتە ئێمە خوڵام‌ڕەزا ئەرکەوازی و شعر دڵتەزین باوەیاڵ ئەڵڤژاردیمنە و جگا ئەژ ئەژ یانە خوازیمن ڤە ئەڤە بڕەسیمن ک گەلۆ دوو ئەژ ئێ بابەتە ڤەر گەشەداین ڤە زۆن و ئەدەب و جهانبینی کوردی و شووناس کوردی کەڵک بگریمن یا نە.
زۆن کوردی و چەشنەی گورانی
زۆن کوردی خاڤەن لق و چەشنەل بەربڵاوە ک دە ڕیز زۆنەل ئێرانی ڕووژاڤاییە (هەیگ، ٢٠٠٢: ٧)، ئێ زۆنە دە باکوور ڕووژئاڤا و ڕووژئاڤای ئێران، باکوور عراق، باشوور تڕکیە، بەشەلێ ئەژ سوورییە و ناوچەل ماڤەرای ئەرەس باوە. کوردی باکوور، ناوەڕاس و چەشنەل باو لە ناوچەی باشوور کوردستان ئێران بیرین ئەژ چەشنەل کەڵهوڕی، سەنجاوی، کرماشانی، خزڵی، کوردەلی و هتد، ئێ چەشنەلە ئەژ گرینگترین لقەل کوردی باشوور ڤە شمار دێان ک لێکۆڵەرەل تر جوور کورمانجی، سورانی و کوردی باشووری ئەژیۆن ناوڤەرن (بلوو، ١٩٩٩، ئەڵگەردان بلخاکانلوو، ١٣٧٨: ١٤-١٥، ئاساتووریان ١٩٥٣، ئەڵگەردان سدیقی، ١٣٩٧: ٤٧-٤٣). یەکێ ئەژ شاخەل گرینگ زۆن کوردی، زۆن ئەدەبی گورانییە ک شعرەل فرەیێ ڤێ چەشنە ڤتریایە. بلوو، مەکنزی، مینۆرسکی، موکری و لرخ دەشن ک گورانی، زۆن سەرڤەخوە و جگایێکە ( ڕەزنامەی کەنیزەک، ١٣٩٥: پێشەکی ساخکەر، ١٦-١٣؛ چەمەن‌ئارا، ١٣٩٠، ١٢٧). ئورانسکی گورانی ڤەگەرد زازا و چەشنەل تر، جوور دەستەیێ ئەژ دایلکتەل کوردی زۆنەل ئێرانی باکوور-ڕووژئاڤا زۆنێ (ئورانسکی، ٢٠٠٠: ٣٣٣-٣٣٠). پاوڵ وایت هەم جوور ئورانسکی گورانی و زازا ئەژ دایلکتەل زۆن کوردی و پێڤەنیدار ڤەگەرد یەکتر زۆنێ (وایت، ٢٠٠٣؛ ٢٣). ئەژ گورانی جوور کوردی، کوردی-هەورامی، گورانی-لەکی، لوری و لەکی هەم ناو ڤەرن (شانامەی لەکی، ١٣٨٤: ناو سەر بەرگ هەمزەیی، ١٣٩٢: ٢/ ناو سەر بەرگ و پێڕست بابەتەل؛ کەنووڵەیی، ٢٠١١: ناو سەر بەرگ).
ڤشەی گوران ڤە ڤاتای قەوم گەپێ ئەژ کوردەلە (مەردووخ ڕووحانی، ١٣٩٧: ذیل واژه "گوران"). گوران ئەژ ئەو دەستەهووزەل نۆمدار پارێزگای کرماسانە ک خەڵکەکەی دە شار گاوارە (دە داڵاهوو) و قەرییەل دەوروڤەری نیشن و نیستەجان. دایلکت فرینەی ئێ مەردمە چەشنەیێ ئەژ کوردی باشوورە، ڤەلێ چین کوچکێ ئەژ قەریەی زەردە و بەشێ تر دە نزیکی شار "گاوارە" و ڕووبار "زمکان" دە قەریەیێ ڤە ناو "گەورەجوو" ژیان ڤەسەر ڤەرن (عەلی‌یاری بابلقانی، ١٣٩٦: ٢٩). زاراڤەی گورانی فرەتر ڤەر ئاماژەکردن ڤە تیرەیێ، دەستەیێ ئەژ کوردەل یا زۆنێ ڤەکار دچوو. ئێچە ک دیارە قەدیمیترین دەستنڤیس ڤەجا مەنە ڤەی چەشنەی ئەدەبییە، شعرەل و ئەڵڤەسینەل "پەریشان‌نامە:، ئەژ هونراڤەل مەلاپەریشان-ە، ک هن سەدەی چواردەهم تا پۆنزدەهم زایینییە (چەمەن‌ئارا، ٢٠١٨؛ ٣-١).
هێچنەیش نوورگەی تریش هەس ک ئیجوورەسە:
شێڤەزار گورانی یەکێ ئەژ شێڤەزارەل زۆن کوردییە ک دە پولیبەندی شێڤەزارەل، دە شاخەی شێڤەزارەل باشووری زۆن کوردییە. جگا ئەژ ئەڤە، بڕێ ئەژ توێژەرەل، گورانی ڤە شاخەی جگا زۆنن ک خوەی بریتییە ئەژ چەند شێڤەزار ترک (محەمەد خورشیدی، ١٣٨٢، ١٣٩١). ئەمڕووژەیش دە فرینەی بەشەل شارستان داڵاهوو و بەشەلێ ئەژ شارستانەل سەرپێڵ‌زەهاو و کرماشان، ڤە چەشنەیێ قسە کەرن ک خوەیۆن ڤێ دەشن گورانی، قسەکەرەل سەرەکی ئێ چەشنە، مەردم هووز گەپ و قەدیمی گوران و هێچنەیش مەردم بەش گاوارە و گەورە دەی بیوەلێژ دە پارێزگای کرماشانن. هەڵبەت ئێ گوران خوەنسن ئێ چەشنە ئەژلایەن قسەکەرەل ئێ چەشنە، ئەڵگەردیەو ڤە ناو هووزۆن ک گورانە. ئێڤە ئەڤە دە کوومەڵگا و پێکیەتەی کوردستان ڤینیمن ک مەردم هووزێ، ناو هووز خوەیۆن ڤە چەشنەی زۆنی خوەیۆن دانە. هێچنەیش هووز گوران هووز گەورایێکە ک دە دەڤەرەل جوورڤەجوور جوگرافیای فەرهەنگی کوردستان دژین و ئێمکە ڤە چەشنەل جوورڤەجوورێ ئەژ زۆن کوردی قسە کەرن. کەڤاتە نێڤوو ئەو قسە و تئۆرییە ئەژ زۆن گورانی دە دەڤەرەل بۆنینە فرە زانستی بزۆنیمن. ڤەر نموونە ناو یەکێ ئەژ تایفەل عەشیرەی کوردەلی دە باشوور ئیلام گوران-ە و ڤەخوەیۆن دەشن گوران، ڤەلێ ڤە زۆنۆن جوور کوردەلی-پەهڵەیی ئاماژە کەرن. ئێچە نموونەلێ دە جال تریش فرە هەس.
ئەدەبیات گورانی
زۆن ئەدەبی گورانی تا پێش سەدەی نوزدە تەنیا زۆن شعرییێ بییە ک دە جوغرافیای زاگروس بییە ک ڤەگەرد ئەڤەی ک شاعرەل زاگروس دە قسەکردن ڕووژانەی خوەیۆن ئەژ چەشنەل داڵکی خوەیۆن کەڵک دگرتن؛ جوور لەکی، لوری، کەڵهوڕی (کوردی باشوور)، هەورامی و سورانی (کوردی ناوەڕاست)، ئەما دە شعرەلۆن ئەژ زۆن ئەدەبی گورانی کەڵک دگرتنە و زۆن ئەدەبی گورانی کردنەسە هێما و بنچینەی شعرەلۆن. شاعرەلێ جوور مەلاپەریشان (سەدەی ٩، ١٠)، مەولەوی کوردی (١٣٠٠-١٢٢١ ک.م) بیسارانی (١١١٤-١٠٥٣ ک.م) ئەحمەد بەگ کوماسی (١٢٩٤-١٢١٠ ک.م) سەی یەعقووب مایدەشتی (١٢٩٢-١٢٢٨ ک.م) خوڵامڕەزاخان ئەرکەوازی (١٢٥٠-١١٨٣ ک.م) باپیرە ئولفەت (١٣٤٨-١٢٥٥ ک.م) سەیدی هەورامی (١٢٧٥-١١٩٩ ک.م) و فرینەی و زوورم ئەدەب ئایینی یارسان و نڤیسەرەل و ڤەشەرەل دەفتەر و کەلامەل ئایینی ئەونی، گردۆن ئەژ داتەک و ڕێسا و بنەماڵ زۆن ئەدەبی گورانی پێڕەوی کردنە و ڤێ شێڤە گورانی بییەسە ئەڵگر و داشتەر ئەدەب شعر و ئەڵڤەسینەل گرد شێڤە زۆنەل زاگروس (بهرووز چەمەن‌ئارا، ١٣٩٥: ٢١).
نەڤیین زانیاری هەڤەجە ڤەسەر پێکیەتە و کارکرد زۆن هام‌بەش ئێ شعرلە بییە ڤە مدووی ئەڤە ک بڕێ ئەژ لێکوڵەرەل ڤە دپییەک لایەنەل هم‌بەش بەین زۆن ئەدەبی گورانی و شێڤە زۆنەکەی خوەیۆن، بڕەسنە ئەو ئەنجمە ک زۆن ئێ شعر و ئەڵڤەسینلە ڤە ناو شێڤەزۆنەکەی خوەیۆن ناوبنن ک یەیش ڤە شێڤەی بنەمایی دیرە ئەژ ڕاستی و دەرئەنجام نازانستیانەیێ دیرێ. هێ ئێ نوورگەیش بییە ڤە مدووی ململانێ و ناکووکی و درسکردن جگایی ئەتنیکی. ڤەر نموونە حەمید ئیزەدپەنا (٨-٩: ١٣٨٤) سەرەڕای ئەڤە ک شانەمە کوو بییەی خوەی ڤە ناو "شانامەی لەکی" ناو دنێ ڤەسەر زۆن شانامەکە دەشێ: زۆن ئێ بەرهەمە لەکییە و ڤاسا لەکی ڤە مەنەر زۆن پەهلەوی ڤەرین بزۆنیمن و دە درێژەی قسەلەی زۆن ئەو بەرهەمە کردییە ڤە مقیاسێ ڤەر نشۆن‌داین جگایی بەین لەکی و کوردی و دەشێ: لەکەل و کوردەل تا نزیکەی ئەڤەد ئەژ سەد ئەژ ڤشە و زۆن یەک نێڕەسنەو. ئێ ڕێزدارە ڤیری ڤە ئەڤە نەڤییە ک ئەو بەرهەم ک ئەژلایەن ئەڤیەو ڤە شانامەی لەکی ناونار بییە هێ ڤەو ئەندازەی ک قسەکەرەل لەک ئەژەی ئەوڕەسن، قسەکەرەل کەڵهوڕی و هەورامی و لوری-ش ئەژەی ئەوڕەسن. تەنانەت تۆنیمن بەشیمن زۆن ئەدەبی گورانی یەکێ ئەژ ئەو بابەتەل گرینگە ک تۆنێ بووە پاڵپشت زانستیێ ڤەر ئەو کەسەلێ ک باوەرۆن ڤە هم‌ڕیشە‌بیین زۆن گرد ئەو قسەکەرەلە ک ئەژیۆن قسە کردیمن (بهرووز چەمەن‌ئارا، ١٣٩٥: ٢٢).
ژیان‌نامەی خوڵامڕەخان ئەرکەوازی و شعر خوڵامڕەزا 
خوڵامڕەزاخان ئەرکەوازی کوڕ حەسەن‌بەگ ئەژ تایفەی میەسم-ە. ساڵ ڤەدیریەتنی دیار نیە؛ تەنیا یە زۆنیمن ک حەسەن‌خان ڤالی ڤە ساڵ ١٢١٩ ک.م، ڤە حوکمێ ک ڤەردەسە، خوڵامڕەزاخان خسیە ڤەر هەڕەشەی خوەی. ئەر سن خوڵامڕەزا ڤەخت دەرچیین ئێ حوکمە ٣٠ یا ٣٥ ساڵ ڤەرچەو بگریمن، ڤاسا بەین ساڵەل ١١٨٤ و ١١٨٩ ک.م دە قەرییەی سەرچەفتە ئەژ ناوچەی بان‌ویزە سەرڤە شاروچکەی چوار سەرڤە شارستان ئیلام ڤەدیریەتوویی (سارایی، ١٣٩١: ١٨-١٥).
یەکێ ئەژ گرینگترین ڕووداوەل ژیان شاعر، ڤەدژمنی ڕەسیین دووسی و یەتن‌چیین خوڵامڕەزاخان ئەگەرد ڤالی و ڤە بەندیخانە کەفتن شاعرە و ڕووداو گرینگ تر ژیان خوڵامڕەزاخان، مەرگ کوڕەکەی ئەحمەدخان-ە ک دە تەمەن لاڤی دە بەرزاییەل کێو "باوەیاڵ" و ئێچە ک دیارە ڤەمدووی گەسەی مارەو گیۆنی ئەژ دەس دایە. مەرگ ئەحمەدخان فرە کاریگەری نا ئەڵ سەر خوڵامڕەزاخان و دەرین ژۆندووست خوڵامڕەزاخان گڕ ئەوردیەسەو تا مەسنەوی پتەو و بەرجەستەی "باوەیاڵ ١ و ٢" ڤەر ئەژ دەس داین کوڕەکەی دە میان‌ساڵی ئەڵبوەسێ (هەرئەڤە: ٢٥ و ٤١).
باوەیاڵ(١): ئێ شعرە، بەش یەکەم شعر دڵتەزینێکە ک شاعر ڤەر ئەژ‌داین کوڕە جوانخاسەکەی ئەڵڤەسیە. شێڤاز سەمیمی، زوان پتەو، دیمەنیاری و دیمەنسازی و موسیقای کەلام، ئێ شعرە بێ‌ڤێنە کردیە. ئێ ئەڵڤەسینە نوێنەر سەرەکی گرد بەرهەمەل و هونەر شعرەل خوڵامڕەزاخانە و دە ٥٥ بەیت ڤتریایە (سارایی، ١٣٩١: ١٩٧).
باوەیاڵ(٢): ئێ شعرە بەش و بڕیایەی تر ئەژ "باوەیاڵ"-ە ک قەوم و خزمەل شاعر، نەقاڵەل و ڕێش‌ئسپییەل شوون ڤەدیریەتن شاعر دەشنەی. دەی شعرە، سووچمەل ترێ ئەژ درێژەشعر باوەیاڵ ها ڤەرچەو. دەی بەشە، شاعر ڤەڤیر ڕووژەل خوەشی کوڕەی ئاماژە کەرێ و ئێمداڵەکی ئەژ مردنی دەشێ و چەوەڕێ ئەڤەسە هەمەکەس و هەمەچی ڤەگەردی همدەردی بکەرن و همخەمی بوون (سارایی: ١٣٩١: ٢٠٧).
مرسییە دە شعر
مرسییەل ئەو بەش ئەژ ئەدەب غەنایین ک دەرئەنجام سووز دەرین شاعر ئەژ مردن عەزیزێ (پێشقباڵ دینی، حاکمەل، خزمەل، نزیکەل و ...)-کە و ڤەختێ ک دە ئەڵڤەسین ئەو شحرە، حەزکەرن دڵ، گرێڤدان خزمی و یا عەلقەی مەزهەبی و مەعنەوی دخاڵەت بداشتوو و شاعر ئەژ پاداشەل مادی دنیەوی خوەی دیر بگرێ و دیر بخسێ، ئاز کەلامی فرە کاریگەرترەو دوو. یەکێ ئەژ جوورەل مرسییەل کاریگەرنەر، شعرەلێکن ک شاعرەل دە دیری ئەژ کوڕ یا دت دڵبەنۆن ئەڵڤەسینە و ڤەجا هێشتنە.
زەینەلعابدین موئتەمن دە کتەو شعر و ئەدەب فارسی دنیسنێ: مرسییە یا ڕسا دە زاراوەی ئەدەب ڤە شعرەلێ دەشن ک دە ماتم کووچ‌کردەل و تەعزییەت یاران و بازمەنەل و دیاری‌کردن داخ‌وئاخ ڤەر مەرگ پاشا و گەپەل و ... ئەڵڤەسیانە (موئتەمن، ١٣٤٦ :٨٦).
مرسییە فرەتر ڤەپێ ناوەڕووک و مژار دابەش دوو؛ ڤێ مدووە بڕێ ئەژ توێژەرەل مرسییە کردنە ڤە چوار دەستە؛ مەزهەبی، دەرباری، تاکەکەسی و فەلسەفی (موئتەمن، ١٣٤٦ :٧٧).
کەسەل تریش ڤەجوور ترێ ڤە پولینبەندی مرسییە دە دانە ک ئیجوورەسە: مرسییە ڤەر مەرگ عەزیزەل، مرسییە ڤەر مەرگ نۆمدارەل، مرسییەل مەزهەبی و مرسییەل نیشتمانی (ئەفسەری، ١٣٨١ :١٦).
شین و زاری دە شعر شاعر
ئەرکەوازی ئەژ گڕ دەرین ئێ ڕووداوە فرە بێ‌قەرار دوو و دەستکەرێ ڤە ناڵەناڵ جگرسووزێ و ئەژ نەخوەشی و موورە دەستکەرێ ڤە یەخەدڕین و دەشی: بیلا خین ئەژ چەمەلم بڕژنم تا ڤەگەرد ئەو خینە پڕتاڵەلم ڕەنگین بوون و دە بڕێ ئەژ بەیتەلیش خوازیار مەرگ خوەیە (یووسفی، ١٣٩٤).
ڕەخنە و خۆپێشاندان و شوڕشگەری
کەسەل پایەبەرز دینی ڤەمدووی ئیمان و بەور ڕاستینەیێ ک دیرن هەمەچی هەتا جوور کوڕ و دت جوور ئەمانەت ئلاهی ڤینن و ڤە ئەڤەی ک هانە پەژارە و خەم و پەشێوی جەرگ و دڵەکەیۆن و ئەسر داخ ڕژنن، ڤەلێ ئێ پەشێوحاڵییە ئەونە ڤەرەوو تغیان نێڤەرێ . ئەونی هەر کارەساتێ جوور ئازمایش ئلاهی ڤینن و ئەژ دڵ و ئەژ گیؤن قەبووڵی کەرن (یووسفی، ١٣٩٤). ئێجوور کەسەلیش دێان و دەستکەرنە سکاڵاکردن و ڕژنن داخ خوەیۆن ڤەرەوڤەر ڤە خودا ک چەنێ دە ڤەراوڤەر خودا هانە شەئن و مەنزڵەت خوارترێ و یە جوور نشۆنەیێ ڤینن ک نەڤا هەم خوەیۆن و هەمیش مەردمێ تر فکر بکەرن ئەونی فکر کەرن ئەژ کەسەل تر هانەو بۆنتر و فرە فەرخدارن ڤەگەرد مەردم. ئەو ڤەختەیش دێانە دەمتەقەکردن ڤەگەرد خودا و ڤت‌وڤەش یەکلایەنەیێ درس کەرن. ئەرکەویش دەی شعرە دە بڕێ ئەژ شوونەل خوەی ڤەگەرد خودا ڤەگەرد ئەڤە ڕێ‌ڤەڕێ کەرێ و دەستکەرێ ئەڵ سکاڵا و قسە و نشۆن‌داین کارەسات. ئەرکەوازی فەڵەک کەرێ ڤە ڤەردەنگ خوەی و دەشێ:
هەست ڤە دژمەنەل
بەشەر ڤەو ڕووژەی ک دیاێە دنیا و دیاێە ناو کوومەڵگا، تا ئەو ڕووژێ ک ها دە دنیا و ژیانی بەردەڤامە و ژیان کوومەڵایەتی دیرێ، ئەگەرد کەسەل و لایەنەل تر ها دە ململانێ و کێبەرکێ و گرتاگر ڤینی دژمنیەلێکیش ڤەگەرد کەسەل و لایەنەلێ دیاێە ڤەرچەو. ئەرکەوازی-ش دیاێ ئەژ دژمەنەل خوەی نە ک ئەژ دژمەنەل کوڕەلەی ئەحمەد ک مەبەست کەڵەک کێفییە قسە کەرێ و دەشێ ڤە نەڤیین ئەحمەدخان ئەونی فرە کێفۆن خوەش بییە:
داخوازی ڤەر همدەردی ئەژ کەسان
ڤەختێ کەسێ گیۆنێ ئەژ دەس دێ، فرە هەڤەجە ڤە ئەڤە دیرێ کەس یا کەسەلێ همدەردی بوون یە یەکێ ئەژ تایبەتمەندییەل کوومەڵگگای مروڤییە. ڤەر یە ک هەم فراغ درد کەمترەو کەرێ و هەمیش ئەو کەسە تۆنێ شددەت گڕ دەرینی نشۆن بی و هەم ئەڤە ک زیتر بتۆنێ بکەفێە سەرپای خوەی. ئەرکەوازی-ش دە بەشەلێ ئەژ شعرەکەی خوەێ دەس دێ ڤە ئێ کارە و ئێچنە ئێ هەستە دەرڤڕێ:
داخوازی ڤەر مردن و نفرین و دەستوور
گڕ مردن ئێقەدەر فرەو ک شاعر داخوازی ئەژ ئەڤە کەرێ ک کاشکا خوەی هەم نێمەنا. خوڵامڕەزاخان ئەرکەوازی هەم دە شعر باوەیاڵ ٢ و هێچنەیش شیڤازەلێ ئەژ نفرین و دەستووریش نشۆن دێ و دەشێ:
شعر و سرووشت
پێڤەندی شعر و سرووشت دە شعر کوردی و کوومەڵگای کوردی حاڵەت ڤەچەوێ دیرێ و ئێ پێڤەندییە شێڤازێ تایبەت و دیاری و پتەوێ ڤە شعر شاعرەل و هەست کاریگەردارێ ڤە ڤەردەنگ و خوەنەر شعرەل دێ. جهانبینی و ئەساتیر مەردم کورد و کوردستان ئەژ سرووشتەو دیاێ و ئێ بابەت و مژارە دە ناخودئاگای جەمعی ئێ مەردمە هەس. ئەرکەوازیش دە ناو شعری فرە ڤەگەرد ئێ بابەتە تێکەڵەو بییە و ئێمە ڤە خوەنین شعرەلی ڤەگەرد ڕووح و سرووشت یەکەو گریمن و دە دەرینمۆن هەست کەریمن. نەچی دە ئێ جالە ک ئەرکەوازی ئێچە دەشێ:
ئاداب و نەریت و شینگێڕی
مەرگ و نەمان و کارەسات ها ڤەگەرد ڕێ‌وڕەسم تایبەت ڤە خوەی و دە هەر نەتەوەیێ هەم شێڤاز تایبەت ڤە خوەی دیرێ و ئێمە تۆنیمن ئەژ دڵ ئێجوور ڕێ‌وڕەسملە مێژوو، ئوستوورە، جهانبینی و بینش ئەو مەردمە دیارییە ڤە دەست بیاریمن. ئایینێ جوور ئایین چەمەڕێ یەکێ ئەژ ئێ ئایینلەسە ک بنەمای ئوستوورەیی دیرێ و خاڤەن جهانبینی زاگروسی-کوردی-یە. دە شعر باوەیاڵ خوڵامڕەزاخان ئەرکوازی-ش شێڤاز تایبەتێ ئەژ ئێ ڕێ‌وڕەسملە ڤینیمن ک دە شعر خوەیۆن دەرخسن جوور یەخەدڕین و چەنگر خسن ڤە خوەد؛
قسە ڤەسەر کەس ئەژ دەست چییە
ڤەختێ کەسێ ئەژ دەست دچوو، خاڤەن مردە مەعموولەن ڤەسەر ئەو کەسە چ ڤەر خوەی چ ڤەر کەسەل تر قسە کەرێ و ڤیرەڤەری و ڤیرویادی دیارێەو ڤیر. ئەرکەوازی-ش ڤەسەر ئەحمەدخان و چاڵاکی و زرنگی و ئامێرەل ئشکارکردنی قسە کەرێ و کەماڵات ئەحمەدخان دەرخسێ و دەشێ:
کێش و ئاهەنگ شعرەل خوڵامڕەزاخان ئەرکەوازی
کێش شعرەل خوڵامڕەزاخان ئەرکەوازی بڕگەیی یا عەدەدییە. جای ئاماژەو ک کێش شعر کوردی گورانی فرەتر بڕگەییە و دە هەر مسرەعێ ١٠ بڕگە هەس ک خوەی ڤە دوو گلە پەنجی دابەش دوو. هێچنەیش دە شعر باوەیاڵ خوڵامڕەزاخان ئەرکەوازی، دوو بەشیمن ک کێش بڕگەیی ئێ شعرە کەم‌تاکورت جوور بەحر ڕەمەڵ دچوو.
قاڵب شعر
قاڵب شعرەل خوڵامڕەخان ئەرکەوازی مەسنەوییە. هێچنەیش ئێمە جم‌جوول فرەیێ دە بوار خەیاڵ دە شعرەل خوڵآمڕەزاخان نەچی دە شعر باوەیاڵ ڤینیمن ک دووە مدووی خوەش‌دیمەنتر بیین شعرەل و پێڤەندی ڤەردەنگ و خوەنەر ڤەگەرد شعر.
پێڤەندی شعر گورانی و شعرەل و کەسایەتی خوڵامڕەزاخان و کەسایەتی خوڵامڕەزاخان ئەرکەوازی ڤەگەرد ڕەوش زۆن کوردی دە ئیلام
شعر کاریگەری و ئەرک فرەیێ دیرێ دە زنە مەنن یێ زوان. یەکێ ئەژ ڕێەلێ ک دوو بڕەسیمنە فریای زۆنێ، ئەژ ڕێ ئەدەبیات و شعرە. ئەدەبیات و نەچی شعر، خاڤەن ڕووحە و ڕووح یێ زوان ها دە بەش وێژە و ئەدەب و شعر ئەو زوانە. زۆن کوردی، نەچی دە ئیلام، ها دە مەترسی. جگا ئەژ نەڤیین سیستم پەرڤەردە، نەڤین بەور و ڤە پەراوێز کەفتن زۆن کوردی دە کوومەڵگای ئیلام یەکێ ئەژ گیچەڵەل سەرەکییە ڤەر زۆن کوردی. یەکێ ئەژ ڕێەلێ ک دوو پێڤەندی بەین مەردم و زۆن کوردی فرەترەو بکەرێ، کەڵک‌گرتن ئەژ شعرە، نەچی شعر خوڵآمڕەزاخان ئەرکەوازی، کەسێ ک ئژناسینی تۆنێ بووە دەریچەیێ ڤەر ڤروود ڤە ئەدەبیات و ڕووح کوردی-زاگروسی. نەچی ڤەختێ ک ئەو ئاشناییە دووە مدووی ئژناسین فرەتر مەردم ڤەگەرد خوەیۆن. ڤەر یای‌گرتن یێ زوان، ڤاسا ئەو زوانە ڤەر ڤەردەنگ جەزاب یا ڤەکەڵک بوو. ڤێ شێڤە دوو جەزابییەت زوان کوردی بکەفێ دە ڤەر چەو ڤەردەنگ و ڤەگەرد ئەو جهانبینی نهێنی دەو شعرەلە ئاشناوە بوو. دماتر دە پلەل دمایین، تۆنێ ڤەرەو یای‌گرتن بەشەلێ تر ئەژ زوان و ئەدەب و دیروک زوان و فەرهەنگ جوورڤەجوور کوردی بوو. نەچی ک مەردم ئیلام ڤەپێ ڕەوش مێژووییێ ک داشتنە فرەتر تۆنن ڤەگەرد ئەدەب گورانی پێڤەنی بگرن.
بەرهەمەل
موناجات‌نامە: بەرهەم سەرەکی و فرینەی خوڵامڕەزاخان ئەرکەوازی ئێ شعرەسە ک دە ٢٤ بەند ئەڵڤەسیایە. موناجات‌نامە ئەژ نوورگەی زوان و فۆرم، دە ژێر کاریگەری دووخ مەزهەبی حاکم ڤە شعر و زانیاری و سواد عەرەبی و ڤەئەگەر فرەیێ فارسی-یە. دەرسەد فرەیێ ئەژ ڤشەل ئێ بەرهەمە، عەرەبی-یە. شاعر دە موناجات‌نامە، زانیارییەل بەربڵاو خوەی ئەژ قورئان، حەدیس، کەلام، دیرووک، ئوستوورە، بەورەل گردی و معارف ئسلامی نشۆن دێ (سارایی، ١٣٩١؛ ٣١).
باوەیاڵ (١): ئێ شعرە بەش یەکەم شعر دڵتەزینێکە ک شاعر ڤەر ئەژ دەست‌داین کوڕە جوانخاسەکەی ئەڵڤەسیە. شێڤاز سەمیمی، زوان پتەو، دیمەنیاری و دیمەنسازی و موسیقای کەلام، ئێ شعرە بێ‌ڤینە کردیە. ئێ ئەڵڤەسینە نوێنەر سەرەکی گرد بەرهەمەل هونەر شعرەل خوڵامڕەزاخان-ە و دە ٥٥ بەیت ڤتریایە (سارایی، ١٣٩١: ١٩٧).
باوەیاڵ (٢): ئێ شعرە بەش و بڕیایەیێ تر ئەژ "باوەیاڵ"-ە ک قەوم و خزمەل شاعر، نەقاڵەل و ڕێش‌ئسپییەل شوون ڤەدیریەتن شاعر دەشنەی. دەی شعرە، سووچمەل ترێ ئەژ درێژە شعر باوەیاڵ ها ڤەرچەو. دەی بەشە، شاعر ڤەڤیر ڕووژەل خوەشی ئاماژە کەرێ و ئێمداڵەکی ئەژ مردنی دەشێ و چەوەڕێ ئەڤەسە هەمەکەس و هەمەچی ڤەگەردی همدەردی بکەرن و همخەمی بوون (سارایی، ١٣٩١: ٢٠٧).
خەریوی: شعر "خەریوی" هێ ڤەو سەبک و شێڤاز شعر "باوەیاڵ"-ە و گرد ئەمتیازەل هونەری ئەڤەیش دەڤەر گرێ. شاعر دەی شعرە، ڤە یاد یار و دیار خوەی، سیر گریڤێ و دەم ئەژ ڤیرەڤەری خوەش شوون ڤەدیریەتنی دێ و ئاڤاختەخوازە گل‌بیارێەو ڤەرەو دەورە و یار و ئەوڵاد خوەی بڤینێ (سارایی، ١٣٩١؛ ٢١٤).
زلەیخام شووران: ئێ شعرە، شعر کەم‌ڤینەیێ دە تەوسیف جەماڵ مەحبووبییە. شاعر، ئەندامەل مەعشووق جوو فاخر و ئشرافی جوورە کەرێ. زوان شعری دە نەهایەت تەمامییە و دیمەن و موسیقا ڤە حەد ئعتداڵ دە نەوی ڤەکار چییە. ئەر ئەژ لەفز تێپەڕیمن، تۆنیمن ڕووح مەغروور و شەریف شاعر دە دمای ئێ تەوسیفەل عاشقانە بڤینیمن (سارایی، ١٣٩١؛ ٢٢١).
زڵەیخام ژە چین: ئێ شعرە غەزەڵ ترێ ئەژ خوڵامڕەزاخان ئەرکەوازییە ک جوور شعرەل تری دچوو؛ غەزەڵێ فرە فاخر و بێ‌ڤینە ک هەدێ بتۆنیمن بەشیمن یەکێ ئەژ بێترین نموونەل غەزەڵ دە شعر کوردی ئەدەب گورانییە (سارایی، ١٣٩١؛ ٢٢٦).
دەرئەنجام:
دمای خوەنسن یە ک زۆن کوردی چەو و چ جوور نوورگەلێ ها دە سەری و یە ک جێگەپێگەی گورانی ها دە کوو و ئەدەب گورانی چەو، ڕەسیمن ڤە ئەڤە ک گیچەڵ نوورگەل ڤەرین چە بیین و بێترین شێڤەی پۆلینبەندی ڤەر ئێمکە کۆمۆنە. هێچنەیش دە سەر ژیان شاعر خوەی، ڤاتە خوڵامڕەزاخان قسە کردیمن ک دیاریکەر ژیان ئەستەم و پڕ ئەژ مەترسی شاعر بییە و ئەڤە خوەی دووە مدووی ئەڤە ک نشۆن بی تەجربەی زیستی چەنێ تۆنێ کاریگەرکار بوو ڤەسەر زهنییەت و جهانبینی یێ کەس.
دماتریش شێڤەل جوورڤەجوور دە شعر باوەیاڵ ڤەگەرد یەک شییەو کردیمن ک دیاریکەر ئاز و هێز ئەو شاعرە بی. کێش و شێڤاز ئەدەب گورانی و شعر ئەرکەوازی-ش دیاریکەر شێڤاز جگای ئەدەب کوردی ڤەگەرد ئەدەب فارسی-یە. دە کوتایی ڤاسا دووارە ئاماژە ڤە ئەڤە بکەریمن ک کاریگەری کەسایەتی و شعرەلێ جوور ئەکەوازی و باوەیاڵ چەنێ ڤە گەشەداین زۆن و ئەدەب کوردی دە دەڤەرێ جوور ئیلام دەستمەتی بی.